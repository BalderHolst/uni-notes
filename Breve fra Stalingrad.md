---
dato : 1943-1
titel : Slaget ved Stalingrad
---


# Breve fra Stalingrad 
fra: [[Det_tredie_Rige.pdf|Det Tredje Rige]]


*I januar 1943 blev 7 sække med post sendt udfra det belejrede Stalingrad. Det blev den sidste post fra de tyske soldater inden overgivelsen i slutningen af januar. De 7 postsække blev beslaglagt efter ordre fra førerhovedkvarteret, hvor man ville danne sig et indtryk af stemningen ved fronten. Brevene nåede altså aldrig frem til dem de var skrevet til, men fundet af de allierede efter krigen. De følgende tre tekster er uddrag fra breve skrevet i slutningen af december 1942 og begyndelsen af januar 1943. Det diskuteres blandt historikere, om brevene er ægte eller falske. Synes du, der er ting i teksterne, der taler for, at brevene er falske? *

1. I tirsdags ødelagde jeg med min panservogn to russiske tanks. Det var nys- gerrighed, der havde drevet dem ind bag vore linier. Det var prægtigt og gribende! Bagefter kørte jeg hen forbi de rygende vrag. Ud af lugen på det ene hang der et menneske med hovedet nedad; han sad fastklemt, og hans ben brændte helt op til knæet. Men kroppen levede, og munden stønnede. Han må have lidt forfærdeligt. Og der var ingen mulighed for at befri ham - men selv om det havde været muligt, var han alligevel i løbet af nogle timer død en pinefuld død. Så skød jeg ham, mens tårerne strømmede ned over mine kinder. 
	
	Nu har jeg grædt i tre nætter over den døde russiske tankfører, som jeg har myrdet. Korsene ved Gumrak ryster mig dybt, og meget andet, som kammeraterne ser bort fra og kniber munden sammen af. Kære, jeg er bange for, at jeg aldrig mere vil kunne sove roligt, hvis jeg skulle komme hjem til jer igen. Mit liv er blevet en frygtelig selvmodsigelse. Et psykologisk unikum. Jeg har nu overtaget en svær antitankkanon og "organiseret" otte mand, deriblandt fire russere. Vi ni slæber kanonen fra sted til sted. Hver gang vi kommer på skudhold, bliver der en brændende tank tilbage på valen. Det er allerede blevet til otte, og jeg skal nok få dusinet fuldt! Jeg har ganske vist kun tre skud tilbage, og dette er jo noget sværere end billard. Men om natten græder jeg, hjælpeløst, som et barn. Hvad skal det dog blive til?

2. Så nu ved du altså, at jeg ikke kom- mer tilbage. Prøv at fortælle vore foræl- dre det skånsomt. Jeg er dybt rystet og tvivler på alting. Engang var jeg troende og stærk; nu er jeg lille og vantro. Meget af det, der går for sig her, får jeg ikke noget at vide om, men den smule, jeg er med i, er allerede så meget, at jeg ikke kan tage det. Mig kan man ikke bilde ind, at kammeraterne dør med ordene "Tyskland" eller "Heil Hitler" på læ- berne. Folk dør her, det lader sig ikke nægte, men det sidste ord gælder deres mor eller den, de nu holder mest af - el- ler også råber de bare "Hjælp". Jeg har allerede set hundreder falde og dø, og mange af dem var fra Hitler-Jugend li- gesom jeg, men de har allesammen skreget om hjælp, så længe de kunne, eller råbt navnet på en, der alligevel ikke kunne hjælpe dem. 

	Føreren har bestemt lovet os at få os ud herfra, det er blevet læst op for os, og vi troede også fast på det. Jeg tror også på det endnu, fordi jeg jo dog må tro på noget. Hvis det ikke er sandt, hvad skulle jeg så tro på? Så behøvede jeg jo ikke mere noget forår, og ingen sommer, og ingen glæde mere. Lad mig beholde denne tro, kære Greta; hele mit liv, otte år af det i hvert fald, har jeg troet fast på føreren og hans ord. Det er frygteligt, som de tvivler her, og det er beskæmmende at høre ord, som man ikke kan indvende noget imod, fordi kendsgerningerne giver dem ret. Hvis det ikke er sandt, hvad man har lovet os, så er Tyskland fortabt; så vil der aldrig blive holdt noget løfte mere. Åh, denne tvivl, denne frygtelige tvivl om den dog snart måtte være forbi. 

3. Seksogtyve gange har jeg nu skrevet til dig fra denne forbandede by, og du har svaret mig i sytten breve. Hermed skriver jeg til dig endnu en gang, og så ikke mere. Sådan, dér står det. Jeg har spekuleret længe over, hvordan jeg skulle formulere denne tunge sætning for at sige alting med den, men sådan at det alligevel ikke skulle gøre alt for ondt. Jeg tager afsked med dig, fordi afgø- relsen er faldet nu til morgen. Jeg skal ikke her komme ind på den militære side af sagen; det kommer udelukkende an på russerne, og spørgsmålet er kun, hvor længe vi kan holde den gående. 

	Det kan vare et par dage endnu, eller et par timer. For os to ligger livet bag os. Vi har æret og elsket hinanden og ventet i to år. Det er vist godt, at den tid er gået. Den har ganske vist øget længslen efter et gensyn, men den har også i høj grad været med til at gøre os fremmede for hinanden. Det er også tiden, der skal læge dette sår, gøre en ende på smerten over, at jeg ikke venter tilbage. Nu i januar bliver du 28 år, du er altså stadig meget ung, og så smuk du er! Jeg er glad over, at jeg atter og atter har kunnet give dig denne kompliment. Du vil savne mig meget, men lad alligevel være med at lukke dig ude fra menneskene. Lad der gå et par måneder, men ikke længere. For Gertrud og Claus trænger til en far. Glem ikke, at du skal leve for børnene, og gør ikke for meget væsen af deres far! Børn glemmer meget hurtigt, og allerhurtigst i den alder. Se ham omhyggeligt an, den mand, som dit valg falder på; læg godt mærke til hans øjne og hans håndtryk, så tager du ikke fejl. Men frem for alt: opdrag børnene til ranke mennesker, mennesker, der bærer hovedet højt og tør se enhver lige ind i ansigtet. Det er med et tungt hjerte, jeg skriver disse linier; du ville heller ikke tro mig, hvis jeg skrev, at det falder mig let. Men gør dig ingen bekymringer, jeg er ikke bange for det, som kommer. Bliv ved at gentage det for dig selv, og også for børnene, når de bliver lidt ældre, at deres far aldrig har været fej, og at de heller ikke må være det.
 
 
 ---
 #historie 
 #tekst 
 #tidslinje 