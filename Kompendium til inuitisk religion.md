# Kompendium 

## til 

# inuitisk religion 

Fra: Brandsen og Josephsen: Eskimoerne, side 46. 

Tekst 22 

L. Dalager: Førstefangsrite (udgivernes overskrift) 

(...) 

Når de bliver femten eller seksten år gamle, øves de til sælhunde-fangsten, som det 

vigtigste, hvoraf de skal søge deres næring: Da tager faderen, når vejret og søen nogenlunde er bekvem, den unge søn med sig på havet. 

Når nu sønnen får den første sæl-hund, gør faderen den aften et stort gæstebud, og 

indbyder gæsterne alene på sønnens fangede sæl-hund, ihvorvel der i det øvrige må frembæres alt, hvad huset formår. 

Gæsterne berømme da den unge drengs hurtighed, og rose kødet, som noget mere, end almindelig velsmagende. Benene af kødet passes nøje på, at de blive samlede til ét sted, og, så meget som muligt er, ubrugte; nogle føre dem ud til det sted, hvor sæl

hunden var truffen, og der nedsynke dem til et tak-offer for havet. 

Hos nogle er det brugeligt, at de føre den unge sæl-hunds-fanger til en pige, som man 

er forsikret på svarer til navnet, for at lade ham hånd-føre hende på et eget sted, alt i den tanke, at det skal tjene ham til stor lykke. 

Én gammel mand, straks ved kolonien, som oplevede at æde af sin sønne-søns først 

fangede sæl-hund, sagde i gæstebudet: Nu først er jeg ret glad og fornøjet i verden, fordi jeg er mættet af min sønne-søns jagt; og kunne han sandelig have årsag dertil, thi få grønlændere have den lykke at leve så længe. (...) 

---

Tekst 23 

Knud Rasmussen: Førstefangsrite (udgivernes overskrift) 

(...) 

Første gang en dreng fanger en sæl fra åndehul, skal han kaste pels og underpels, lægge sig fladt ud over isen og lade sin fader trække den endnu levende sæl hen over sin nøgne ryg. Da bliver hans fangstdyr ikke sky. Kødet af denne sæl fordeles i alle 

huse og spises hurtigst muligt. Der må intet levnes. Skindet udstykkes til så mange mænd som muligt, der lader sy små fangstsko deraf. Kun skindet af hovedet skal gives til en gammel kone, der holder meget af drengen; hun skal sy en smukt 

forarbejdet pose, hvori hun opbevarer sit lampemos. Denne pose skal hun beholde, så længe hun lever, og den skal begraves med hende, når hun dør. Opfyldes alt dette, vil 

de fangstdyr, drengen nedlægger, få spæk, der er stærkt lysende i lamper. Det yderste led af lufferne skal skæres fra og gemmes et år, derefter skal det lægges i en gammel grav. Ingen åndemaner vil nu ved trolddom kunne fratage ham hans fangstdyrs sjæle 

eller på anden måde ødelægge hans fangst. Af samme første sæl må ingen af de afgnavede knogler kastes bort; de skal alle samles og sænkes i et åndehul. Sjælen tager da igen bolig i sine knogler, og da dette vil gentage sig, så ofte den dræbes, kan 

vedkommende hele livet igennem blive ved med at fange den samme sæl. 

Den dag en dreng havde nedlagt sin første sæl, måtte han aldrig banke sneen af sit tøj; 

det ville skræmme hans fremtidige fangstdyr bort. 

(...) 

---

Tekst 27 

Knud Rasmussen: Når mennesker fødes 

En frugtsommelig kvinde skal være hurtig til at løbe ud af hus og telt, hver gang der råbes på hende; så vil hun føde let. På samme måde bør hun altid være ivrig til at hjælpe andre; barnet, hun føder, vil da blive et hjælpsomt menneske. Af et træhåndtag fra en skindskraber, der har tilhørt en afdød, skal hun udskære to små dukker og anbringe dem som amuletter i sin inderpels, en ved hver armhule; da vil fostret blive let at bære. Første gang hun mærker, at barnet er levende, skal hun løse sin fletning op og samle håret i nakken, så det hænger løst ned; således skal hun gå med det i tre dage; det vil da give en hurtig fødsel. En levende bi rulles hen over hendes nøgne ryg og gemmes; når barnet fødes og får denne bi som amulet, fastgjort til et hårbånd, får det et langt liv. 

Så snart fødselsveerne melder sig, skal hun i hast forlade sine husfæller, for at hun kan føde i ensomhed. Ingen må hjælpe hende. Er det sommer, rejses et lille telt, er det vinter, bygges et lille snehus, som kaldes fødehuset. Her føder hun enten liggende halvt på siden med en sneblok under hver arm til at støtte albuerne på, eller hun ligger på knæ, ligeledes med en sneblok til at stemme armene imod. Hen under hende laves en fordybning, om vinteren i sneen, om sommeren i jorden, og ned i denne fordybning glider barnet. Ved langsom fødsel bindes en rem stramt om livet; selv under vanskelige fødsler må hun ikke modtage hjælp. Dog er det tilladt at opfordre en åndemaner til at holde åndebesværgelse inde i beboelseshuset. Herfor betales han af manden med fangstredskaber og en hund. Umiddelbart efter fødslen skal hun rense sin krop med sne 

og flytter derpå ind i barselhuset, et større snehus, der er bygget specielt for hende, og hvor hun skal bo alene i en à to måneder. I denne tid anses hun for uren, skal altid have sit hoved dækket, når hun går ud, og må ikke se sig om efter fangstdyr. Det er hende tilladt at modtage besøg, men strengt forbudt selv at komme i andre huse. 

Barnets navlestreng underbindes et lille stykke fra navlen og skæres derpå over med en lille flintekniv, som moderen selv skal have udsøgt og tildannet inden barslen. Kniven skal hun føre med venstre hånd. Når den underbundne stump af navlestrengen falder af efter et par dages forløb, skal den anvendes som amulet for barnet; den fastsys på inderpelsen sammen med flintekniven, hver på sin side af brystet. 

I den tid en kvinde opholder sig i barselhuset, skal hun have en særlig træbakke til at lægge det kød i, hun skal spise, og en lille træøse, hvormed hun øser suppen op. Disse skal hun have stående foran sig ved lampen, den ene inden i den anden, sammen med en kødgaffel af renhorn eller marvben. Hver morgen skal hun smelte is eller sne til 

---

drikkevand; hun må aldrig drikke for meget og kun lunkent vand. Hver gang hun drikker, skal hun dryppe en dråbe vand med sin guldbrand i barnets mund; dette skal gøres straks fra barnets fødsel. Ved siden af sin lampe skal hun have hængende en lille skindpose, der kaldes offerposen; hver gang hun spiser, skal hun skære en lille stump kød af, gnide det mod barnets mund og lægge det i skindposen. Dette giver barnet god fangst. Når hendes tid i barselhuset er udløbet, tager hun offerposen med kødstykkerne og bringer den hen til en sæls åndehul, og heri hælder hun så alle de små kødstykker, 

der var drengens første føde; den tomme pose kastes ud på isen. 

### ... 

En moder må aldrig spise sig helt mæt, i den tid hun opholder sig i barselhuset, hvis hun ønsker sin søn god fangst; thi hendes sult vil gøre barnet let og hurtigt, og han vil være behændig til at fange, mens andre er tunge og langsomme i vendingen. 

Når så tiden i barselhuset er udløbet, vasker hun sig over hele legemet og kaster det tøj bort, hun havde på, da hun fødte. Også barnet skal have nyt tøj, før man flytter ind til faderen. 

### ... 

Når tiden i barselhuset er omme, skal kvinden besøge alle sine bopladsfæller; hun skal medbringe den lille træøse, hun brugte til sin gryde, og i den skal der fra hvert hus lægges et stykke kød, som hun skal bringe med sig hjem og koge. Så snart hun har spist det, har hun atter lov til at slukke sin tørst med koldt vand, og hun kan endelig færdes frit mellem mennesker. 

---

Tekst 28 

F.C.P. Rüttel: Den fødende kvinde Piserajik 

Den 31. Da jeg i dag kom over til hytten, lå der udenfor på sneen flere sammenrullede skindpakker og nogle kasser osv. Det så ud, som om folkene ville til at flytte. På mit forbavsede spørgsmål om, hvad det skulle betyde, svarede en ung fyr mig, at det var, fordi Piserajik skulle til at føde. Skønt jeg vel efter denne meddelelse burde være gået hjem igen, gik jeg dog ind i det håb mulig at kunne få et eller andet ejendommeligt at se. Alle brikse-skindene i hele huset var fjernede på nær nogle enkelte, som Piserajik selv stod og pakkede sammen! 

- „Hvordan hun havde det?“ „Jo, det gjorde noget ondt." „Hvorfor de således holdt udflytning?" „Fordi således bar de sig alle ad her." 

Da Piserajik havde fået de sidste skind ud, satte hun sig på hug på de bare briksebrædder og løste sit hår helt op. Så kom en ældre kvinde hen og satte sig lige overfor hende i samme stilling og løste også sit hår. Denne hårudslagning skulle fremme fødslen! Denne sidste dame skulle tillige være fødselshjælperske. 

Da alle mandlige væsener, børnene og en del af kvinderne imidlertid havde fjernet sig, fandt jeg det mest passende også at gå. Omkring middag fødte Piserajik et dødfødt barn. 

F.C.P. Rüttel (1859-1915) var første missionær på Østgrønland. Ankom hertil i 1894 

samtidig med handelsstationen oprettelse, ti år efter Gustav Holms konebådsekspedition. Forlod Angmagssalik i 1903. 

---

Tekst 56 

Knud Rasmussen: 

Blandt disse kuldens børn bliver solen mærkeligt nok ikke tilbedt på nogen måde. Jeg spurgte ofte, hvorfor de ikke tilbad den gode varme sol, som altid bragte forår og sommer. De svarede altid på mit spørgsmål med en uforstående rysten på hovedet og sagde, at ingen behøvede at tilbede det gode. Det var der, og de var glade for det, og det krævede ikke andet af menneskene end blot at være der. Der vides ikke andet om solen, end at den har gjort godt. Derimod er det sikkert, at månen er en stor, stærk og temperamentsfuld mand, om hvem det vides, at han ofte er vred. Derfor anses den for at være farlig. Den kan undlade at give jagtheld og kan endog før en mand skal dø fjerne ham fra jorden og anbringe ham i de dødes land; derfor er folk bange for den; derfor er den en magt. 

---

Brandstrup og Josephsen: Introduktion til inuitisk krisehåndtering. Side 8487 

For eskimoen, som i forvejen lever på et eksistensminimum ..., opstår tit den krisesituation, at hans eksistens trues, fordi fangstdyrene svigter totalt. ... Angakoq sørger ... for at rive samfundet ud af apatien ved at bibringe det håb om, at fangstdyrene vil vende tilbage, og ved at styrke og bekræfte samfundet i dets sammenhold. 

Når fangstdyrene svigter totalt, skyldes det ifølge eskimoisk opfattelse, at „de holdes tilbage”, d.v.s. der er overhovedet ingen dyr at jage; at fortsætte jagten bliver derfor meningsløs, og den opgives. 

I en sådan akut krisesituation træder kulten i funktion. Angakoq „drager til” den gud, der hersker over fangstdyrene. Han påvirker guden til at sende fangstdyrene til fangstpladserne. Samtidig får han en forklaring på deres udeblivelse og dermed en anvisning på, hvorledes en tilsvarende krise undgås i fremtiden. Når angakoq „vender tilbage” til samfundet med et løfte om, at fangstdyrene igen vil strømme fra guden til fangstpladserne, ser man en mulighed for, at jagten vil lykkes. Den bliver igen meningsfuld og genoptages. 

Eskimoen forestiller sig, alt efter hvor han bor i det arktiske område, at dyrene sendes ham af HAVKVINDEN eller MÅNEMANDEN, som er de guder, der hersker over fangstdyrene. Når angakoq „træder i forbindelse” med guden, er f.eks. på Grønland 

STEDET: Vinterhuset, hvor han nøgen ligger bagbundet på gulvet med husets beboere siddende på briksen som tilskuere/tilhørere og medvirkende. 

TIDSPUNKTET: En akut krisesituation. 

### FORMEN: 

A. Angakoq’s ekstase, hvorunder han fungerer som formidler mellem guden og samfundet. B. Samfundsmedlemmernes bekendelse af brud på de handlingsmønstre, som traditionen foreskriver i de farlige faser. 

Det der foregår kan illustreres ved nedenstående skema. 

---

KRISESITUATION: SAMFUNDET/KAOS = Ingen fangstdyr 

1. UNDER EKSTASEN, MYTEN forklarer gudens vrede = Snavs GUDEN kontra ANGAKOQ: RITEN fjerner gudens vrede =     Snavs fjernes 

2. EFTER EKSTASEN, ANGAKOQ MYTEN forklarer årsagen til snavs = Brud på Kontra handlingsmønster SAMFUNDET     RITEN fjerner årsagen til snavs =     Syndsbekendelse 

RESULTAT: SAMFUNDET/KOSMOS = Strøm af fangstdyr 

Den eskimoiske GUDSOPFATTELSE er i høj grad præget af det samfund, den findes i. Havkvinden og Månemanden er henholdsvis den eskimoiske kvinde og mand i forstørret udgave. De har samme udseende som dem; bor i et hus, har samme erhverv og lider af samme skavank, nemlig, at de ikke selv kan befri sig for urenheden. Først når de får hjælp hertil af angakoq, kan de igen fungere normalt og lade fangstdyrene strømme til fangstpladserne. 

DERFOR: det, der foregår hos Månemanden/hos Havkvinden er en nøjagtig parallel til det, der foregår i samfundet. Rammerne og aktørerne er de samme. Den eneste forskel er, at det første (1, se skema) opleves af angakoq under hans ekstase, det andet (2) sker virkeligt efter hans ekstase. Angakoq henter med andre ord under sin ekstase en begrundelse for en „synds"-bekendelse. MYTEN begrunder og forklarer RITEN. 

Havkvinden virker dog mindre „menneskelig" end Månemanden. Hendes adfærd er voldsommere, hun er sværere at overvinde for angakoq end Månemanden. Hos centraleskimoeme viser hun sig som en sæl, der overvindes af angakoq, ligesom sælen overvindes af jægeren. Hun er en typisk DYRENES HERRE. 

GUDSFORHOLDET er præget af FRYGT, fordi guden har magt over de livsvigtige fangstdyr. Det er IKKE KARAKTERISERET VED GUDENS OMSORG FOR MENNESKET, hvilket f.eks. er begrundelsen for den bibelske guds indgriben. Men det er KARAKTERISERET VED GUDENS OMSORG FOR DYRENE. Når den 

---

eskimoiske gud griber ind og straffer samfundet, er det udelukkende en hævn, fordi dette ikke har vist dyrene hensyn, d.v.s. fulgt handlingsmønstrene i forbindelse med fødsel menstruation død. Så snart en person bekender et brud på handlingsmønstret, vedkender han sig samtidig dets ufravigelighed, hvilket vil sige, at han vedkender sig, at han ikke kan handle frit, men må handle efter samme mønster som sine samfundsfæller. Dette får på det sociale plan følgende konsekvenser: 

1. Skylden for forstyrrelsen af den kosmiske balance placeres i samfundet. 

2. Imellem samfundsfællerne indbyrdes bliver der udøvet en form for social kontrol. Når tabubruddene er tilstået, er de tilgivet. Det skjulte er farligt for samfundet. Bringes det frem, bliver det neutraliseret, og den kosmiske balance er genoprettet. Denne opfattelse gør tilgivelsen afhængig af den, der skal tilgives. Ifølge nytestamentelig tankegang er det lige modsat. Den der her har forbrudt sig kan ikke på nogen måde kvalificere sig til tilgivelse. Om han opnår tilgivelsen afhænger ene og alene af den, der skal tilgive ham. Den sker helt betingelsesløst (jf. Lukas 15,11- 32). 

Den følgende myte er PROTOTYPEN på en „angakoq’s rejse til Havkvinden". Den indeholder træk, der tyder på, at kulten af Havkvinden på Grønland ikke blot udspringer af en akut krisesituation, men at den finder sted én gang om året, når isen bryder op, og fangstdyrene dukker frem. 

Fra andre primitive religioner kendes også et sådant kultdrama. Det finder sted, når den årlige cyklus har passeret den for erhvervet kritiske årstid. Kultens formål er i disse tilfælde IKKE BLOT at afslutte det tidsafsnit, som er præget af KAOS og begynde et nyt præget af KOSMOS; d. v. s. at markere års tidsskiftet. MEN OGSÅ at destruere det forløbne år ved at destruere samfundets og den enkeltes synder og skabe et nyt år (jf. 3. Mosebog kap. 16). På den måde bliver historieforløbet opfattet som en cirkelbevægelse. Cirklen holdes i gang ved en årlig fomyelseskult. Årets rytme er en gentagelse af sidste års rytme. Ingen begivenheder bliver på den måde enestående, således som vi er vant til at opfatte dem. Vores holdning er nemlig bestemt af den opfattelse, at historien løber som en linie fra fortid over nutid til fremtid. 

For den primitive er FORTID = NUTID = FREMTID. 

---

[[Tekst 57]]