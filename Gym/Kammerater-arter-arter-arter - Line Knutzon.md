**3a. Line Knutzon:**

**KAMMERATER...ARTER...ARTER...ARTER...**

Talen er fra Politiken den 1. maj, 2017. I anledning af arbejdernes
internationale kampdag bad Politiken Line Knutzon om at skrive en 1.
maj-tale til nationen. Line Knutzon (f. 1965), dansk dramatiker.

KAMMERATER...ARTER...ARTER...ARTER!

Jeg er samlet her i dag i min stue for at fejre arbejdernes
Internationale kampdag. Men jeg er også samlet her i dag for at sige,
rend mig i røven, og jeg har desuden også brug for at sige hov hov.

Men først skal der takkes bagud i tiden: tak, gamle og for længst afdøde
kammerat! Tak for folkeskolen, sundhedssystemet, biblioteksvæsnet, dansk
skoletandpleje, vejvæsnet -- ja, sågar skattevæsnet, for hvem det andet
ikke eksisterede.

Tak til arbejdsløshedskasser, sygekasser og andre kasser og væsner,
brugsforeninger og andelsforeninger, som engang blev varetaget af
mennesker, der kendte til livsens ondskab på et plan, der er uden for
nutidsdanskerens fatteevne. Tak for jeres kamp for gode arbejdsforhold,
anstændig løn, tak til alle de kvinder og mænd, der har banet vejen,
således at jeg ikke endte mine dage enten under en svedende overvægtig
grosserer eller som enlig mor på fattiggården med to tænder og træben og
fire børn med lungesot. Tak for indsatsen.

Tak til de forhadte 68'ere for, at i prøvede at udvikle videre oven på
det, jeres forældre skabte for jer. I er blevet hængt til tørre,
latterliggjort, hånet og mistænkeliggjort, og jeres fejltrin bliver
stadig og ivrigt fremhævet, således at andre kan føle sig bedre og
dygtigere end jer. Men kammerater -- i gjorde forsøget og satsede! Men
en ulykkelig kombination af fattigfirserne og eksistentielle kriser
satte en stopper for en ellers spændende udvikling.

Og udvikling må og skal der til! For Danmark er, hvis nogen skulle være
i tvivl, omgivet af resten af en verden, der udvikler sig fra time til
time, selv om vi ikke kan lide det. Men hvem står for udviklingen i
Danmark i dag? Kan vi udvikle videre på det, vi allerede har, når vi
hver især er blevet enkeltmandsindivider i et enkeltmandssamfund, der
lever individuelle enkeltmandsliv, hvor folk går til
enkeltmandsgymnastik og spiser enkeltmandskost, rejser på
enkeltmandsrejser, stemmer på enkeltmandspartier, der holder
enkeltmandslivet oppe, og de partier, der engang holdt fællesskabet
oppe, har så stærkt individualiserede medlemmer, at de ikke kan se
fællesskabet for egen blændende individualitet, så det hele er blevet
hip som hap.

Hvilket parti kan skabe udvikling? Og hvad er udvikling egentlig? Er
tiger-butikkerne udvikling? Er Hennes&Mauritz udvikling i Danmark, men
et tilbageskridt i landet, hvor bomulden bliver plukket? Og påvirker
deres tilbageskridt vores udvikling? Er Tesla-bilen så en anden slags
udvikling? Bidrager bankerne til udvikling? Er der tale om positiv eller
negativ udvikling, når man skal betale entré på nationalmuseet? Var det
godt, eller var det dårligt at nedlægge Helsingør hospital og smide det
hele over til Hillerød? Er den personlige udvikling overvurderet?

Er det en naturlig udvikling, at grundvandet bliver forurenet? Er
landbruget inde i en god udvikling?

Hov hov, kammerater...arter...arter! Her må jeg stoppe op i en voldsom
parentes og skrige og råbe som en anden Hitler, mens spyt og savl står
ud i luften: landbruget kan, lige meget hvor mange arbejdspladser og
såkaldt vækst det afstedkommer, ikke være inde i nogen god udvikling.
Der er ingen tvivl blandt forskere og videnskabsmænd over hele kloden!
Landbruget er den største synder, hvad angår klimaet. Vi vil bare ikke
tale om det, for gud nåde og trøste den regering, der udstedte en lov,
som forbød enkeltmandsdanskeren det daglige kød.

Men nok om det. Lad det ligge. Ingen gider høre om det, så jeg skynder
mig videre og benægter senere, at jeg nogensinde nævnte det, der i
sidste ende bliver Danmarks undergang (vi bliver oversvømmet, og så er
det os, der må flygte til Mellemøsten, og i den forbindelse vil jeg blot
anmode om, at man allerede nu vil arbejde på en sorteringsplan, således
at ikke amagermanden og de mange danske pædofile, kriminelle og
voldtægtsmænd kan komme med i den bus!

Vi kunne risikere, at de troede, vi var ligesom dem og derfor afviste os
ved deres grænser, og eftersom det gælder vores overlevelse, er det
nødvendigt, at vi tager vores forholdsregler allerede nu). (der er mange
danskere, der ikke kan komme med i den bus). Kammerater arter arter! Vi
er blevet fattige. Men på den rige måde. Og hvad er dog mere grimt og
hæsligt end synet af en rig fattig usling, der prustende og svedende
sidder i sin bil og råber og synes, at de andre kører for langsomt? Hvad
er mere usselt end rige fattige mennesker, der går amok i lufthavne,
fordi deres fly er forsinket?

Hvad i verden er mere usselt og sørgeligt end rige fattige
enkeltpersoner, der står i deres ejerboliger og skændes om farven på
væggen og senere på året må gå fra hinanden på grund af såkaldte
uoverensstemmelser?

Rigtige fattige er ikke usle. Rigtige fattige er bare fattige og hellere
være ludfattig end ussel og rig.

Åhhhh, kammerater! Hvad skal vi dog gøre? Synger vores velfærdsstat på
sidste vers? Skal vores børnebørn i fremtiden igen til at gå til smeden
og få trukket deres tænder ud? Skal de selv operere deres blindtarme og
mandler ude i køkkenet med kniv og gaffel? Og nej, det er ikke 'dovne
Robert' og Bente Larsen i Hvidovre, der lider af generaliseret angst, og
flygtninge og indvandrere, der er skyld i, at velfærdsstaten gisper
efter vejret. Det er noget andet. Noget tavst og koldt inde i os. Noget
underudviklet og lavt. Noget i os vil ikke fremskridtet og løsningerne,
som allerede er opfundet og står klar til brug. Men hvad er det med os,
kammerater? Hvorfor vil vi ikke? Der er plads, m

ad og luft nok til alle 8 milliarder mennesker på jorden. Alt ligger
klar i støbeskeen til, at vi kan være her uden at forurene, uden at
sulte, uden at bekrige hinanden. Men vi vil fand'me ikke gøre det, der
skal til. Er det ikke sindssygt?

Jeg slutter nu, kammerater, dels fordi I ikke er til stede, dels fordi
jeg som enkeltmandsindivid ikke ved, hvad jeg skal gøre ved det. Desuden
har jeg travlt. Jeg har vegansk måned. Ikke fordi jeg ikke kan lide kød
og mælk, men for at straffe landbruget. Jeg er en dråbe i havet.

GOD 1. MAJ!


---
#dansk
#tekst