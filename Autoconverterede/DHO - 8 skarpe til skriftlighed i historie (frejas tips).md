**8 SKARPE TIL SKRIFTLIGHED I HISTORIE**

1.  **Dokumentation for påstande**: når man hævder et eller andet, så
    skal man have belæg for at sige det, og derfor er det nødvendigt at
    forsyne opgavens udsagn løbende med fodnoter efter sætningen og
    inden det afsluttende punktum. I fodnoten skriver man hvilken bog
    man har oplysningen fra, og på hvilket sidetal oplysningen kan
    findes. Dette er alfa og omega i opgaveskrivning, og helt nødvendigt
    at lære sig selv. Hvis I skriver at Barack Obama blev født i 1961
    eller at Storbritanniens premierminister hedder Theresa May, så skal
    I selvfølgelig ikke sætte en fodnote på. Men skriver I fx at Obama
    vandt præsidentposten i 2008 fordi hans kampagne var godt
    organiseret på græsrodsniveau, så er det en påstand/analyse, der
    skal dokumenteres. Eller hvis I skriver at Theresa May har været
    inkompetent i håndteringen af Storbritanniens EU-politik, så skal
    der absolut også en henvisning til. Pas desuden på med
    generaliseringer -- selvom en kilde siger, at alle kvinder gik i
    grønne sko i 1976, så er det jo ikke sikkert, at det er korrekt.
    Husk at tjekke i fremstillingsmaterialet og andre samtidige kilder,
    om det virkelig kan passe.

2.  **Kildekritisk opmærksomhed**: hvem er Widukind og Saxo? Er der
    tendens i kilden? Hvilken rolle har afsenderen i forhold til
    begivenheden? Er Saxo fx Absalons spindoktor? Bruger jeg kilden som
    levn eller beretning, og hvilken betydning har det for mine faglige
    tolkninger af kilden? Det gælder om at finde en balance mellem en på
    den ene side uheldig uinteressant opremsning af kildetekniske data,
    som ingen relevans har, og på den anden side en uheldig ignorering
    af al kildekritik. Fokusér på at besvare dit spørgsmål vha.
    kilderne, og inddrag så naturligt din kildekritik undervejs i
    omtalen af den enkelte kilde!

3.  **Kildens troværdighed**: der er to slags troværdighed, som I bør
    lægge mærke til. For det første kan man overveje om kilden er ægte
    eller teksten er forfalsket. Det er uhyre sjældent tilfældet for de
    kilder, der lander i jeres hænder, da det forhåbentlig er samtidige
    kilder, som I har fundet i kildesamlinger eller på troværdige
    hjemmesider udgivet af forlag, forskningsinstitutioner eller
    lignende. Denne del af troværdigheden kan altså forholdsvist hurtigt
    afklares i opgaven. Den anden form for troværdighed handler om,
    hvorvidt vi kan tage kildens påstande for gode varer -- dvs. er det
    historisk korrekt når kildens afsender hævder, at krigen blev tabt
    pga. generalens manglende evner, eller bør vi tage dette udsagn med
    et gran salt. Den slags troværdighed (= kildekritik) er spændende,
    og den skal vi bruge meget krudt på i opgaven. Her gælder det om at
    finde andre samtidige kilder, der omtaler samme emne, at støtte sig
    til gode historiske fremstillinger om emnet og at undersøge,
    hvorvidt afsenderen kunne have et motiv til at fremsætte de
    pågældende synspunkter.

4.  **Fristilssyndromet**: det er såre simpelt og dog alligevel
    tilsyneladende svært for mange -- man skal SVARE PÅ SPØRGSMÅLENE, og
    ikke lege fristil, snakke udenom og miste fokus. Det er
    undervurderet af for mange, og af stor betydning for jeres
    vurdering, at I rent faktisk får svaret på præcist det, som I bliver
    spurgt om. Så på med skyklapperne!

5.  **Når man sammenligner kilder**: det drejer sig ikke om at
    sammenligne kilder for kildernes skyld, men at sammenligne de svar,
    som kilderne giver på dit spørgsmål -- kort sagt: SVAR PÅ
    SPØRGSMÅLET! Forklar forskelle og ligheder mellem kildernes svar på
    spørgsmålet, og forhold dig kildekritisk til disse svar. Derfor er
    det naturligvis også altafgørende at de udvalgte kilder udtaler sig
    om lige præcis det emne, som I skal undersøge (ellers må man lede
    efter nye kilder eller om muligt ændre spørgsmålet)!

6.  **Anvendelse af citater**: find en balance i anvendelsen af citater
    -- undgå mange lange citater, da det virker for uselvstændigt. Vælg
    i stedet få korte citater, der rammer præcist i forhold til den
    faglige pointe, du vil fremhæve. Hvis en fremstilling bruges i et
    redegørelsesafsnit, så er det unødvendigt at citere (omformulér til
    dine helt egne ord, og husk at placere fodnoter, der angiver
    litteraturhenvisninger med sidetal).

7.  **Besvarelse af et diskussionsspørgsmål**: når man befinder sig på
    det 3. taksonomiske niveau stilles der store krav til jeres svar.
    Derfor vil det være en skuffelse, hvis I leverer en omgang
    "havelåge-snak", hvor "jeg synes...". Det er komplet uinteressant
    for enhver læser hvad du eller jeg mener. I en diskussion forventes
    I at levere en fagligt kvalificeret besvarelse af spørgsmålet. I kan
    se det ud fra den ene historiske traditions perspektiv og derefter
    ud fra den anden historiske traditions perspektiv. I kan fremlægge
    pointer, der fremhæver først denne ene side og dernæst den anden
    side. I kan anvende dygtige eksperters argumenter for og imod en
    historisk tolkning/udvikling. Alt skal naturligvis dokumenteres, og
    I skal lade historikerne diskutere for jer, og så kan I evt. vurdere
    til sidst, hvilken tolkning der er mest korrekt (på baggrund af
    jeres kilde-analyser).

8.  **Angående litteraturlisten**: et must er naturligvis at huske en
    litteraturliste efter konklusionen. Husk også at opstille
    litteraturlisten alfabetisk. Det er også vigtigt at inkludere
    forlag, årstal for udgivelsen osv. Det skal se således ud:

-   Forfatter(e): Bogens titel. Forlag, årstal. Sidetal anvendt i
    opgaven.

-   Erling Bjøl: *USA's historie*. Gyldendal, 2010. Side 9-29.
