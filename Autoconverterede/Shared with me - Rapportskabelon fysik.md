*En fysikrapport skrives så andre på tilsvarende niveau kan forstå,
hvorfor forsøget er udført, hvordan det er udført, hvad resultaterne
betyder, og hvad det kan bruges til ude i verdenen.*

*Medmindre andet angives af læreren bør en fysikrapport derfor indeholde
følgende.*

# Forside

Forsiden skal indeholde titel på forsøget, dato for aflevering og fulde
navn på forfatter(e). Hvis forsøget er udført med andre, som ikke er
forfattere, noteres også navne på disse.

Der kan sættes et for forsøget relevant billede på forsiden, men det er
ikke et krav.

Hvis den lærer benytter "Det grønne ark" til feedback, skal det
indsættes lige efter forsiden med feedbacken fra tidligere opgaver
indskrevet.

# Sidehoved

Med titel på forløb og forsøget samt dato for forsøget og
gruppemedlemmer.

# 1. Formål

Her præsenteres kort baggrunden for forsøget. Med andre ord "hvorfor
laves forsøget?"

# 2. Teori

Her beskrives kort teorien knyttet til forsøget, især relevante formler.
Hvis forsøget er hypotese drevent (deduktivt), bør denne også
præsenteres her. Er der indlagt spørgsmål/opgaver i teorien fra læreren,
skal svarene af disse inddrages.

# 3. Metode

Metodeafsnittet skal beskrive "hvordan" forsøget laves, således at en
anden med samme faglige forudsætninger læser jeres metodeafsnit, skal de
kunne genskabe jeres forsøg. Det svarer lidt til en kogebogsopskrift på
forsøget.

Metodeafsnittet kan med fordel deles op i følgende underafsnit, som
gerne må kopieres fra vejledninger:

> 3.1 Materialer
>
> Hvilke materialer, har I brugt.
>
> 3.2 Fremgangsmåde
>
> Gennemgang af udførslen gerne i punktform. Kan med fordel suppleres
> med figur og/eller billede af forsøgsopstilling.

# 4. Resultater og databehandling

Her præsenteres resultaterne fra forsøget, sammen med relevant
databehandling.

Det benyttes ofte i tabeller og grafer med tilhørende tekst, hvor ét
beregningseksempler gennemgås. Der skal ikke laves beregninger inde i
tabel-celler.

Husk, enheder og passende antal cifre, samt at tabeller og grafer skal
suppleres af tekst.

# 5. Diskussion

Her diskuteres resultaterne, hvor de sammenlignes de forventede
resultater (hypoteser), og man bør komme ind på procentvis afvigelse
(hvis der sammenlignes med en teoretisk værdi), usikkerheder og
fejlkilder.

Man kan med fordel komme ind på, hvordan forsøget kan forbedres.

# 6. Konklusion

Her sammenfattes resultater og diskussion til besvarelse af forsøgets
formål.

Vær opmærksom på, at konklusionen er en kort opsummering, der binder
hele forsøget sammen. Der må derfor ikke komme "nye" elemeter ind, som
ikke er gennemgået tidligere i rapporten.

# 7. Perspektivering

Hvad kan resultaterne fra forsøget bruges til ude i "den virkelige
verden"?
