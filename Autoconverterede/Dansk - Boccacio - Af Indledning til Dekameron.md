GIOVANNI BOCCACCIO

Af: Indledning til *Dekameron* (1348-1353)

*Her begynder Dekamerons første dag, hvor forfatteren først fortæller,
hvordan de ti personer kom sammen for derpå at til­bringe den første af
deres samvær med at fortælle om selv­valgte emner under ledelse af
Pampinea.*

Så ofte jeg overvejer, mine damer, hvor medlidende I er af naturen,
erkender at nærværende arbejde efter eders mening må have en tung og
trist begyndelse, da det sin pande bærer præget af den overståede pest,
der var så fordærvelig for alle, der mødte den eller på anden måde kom i
forbindelse med den. Dog bør dette ikke skræmme fra at læse videre af
frygt for stadig at skulle bevæge jer mellem suk og tårer; thi den
gruopvækkende begyndelse er kun, hvad et uvejsomt og stejlt bjerg er for
vandreren, når det for hans blik skjuler en skøn og herlig slette, der
kun vil fryde ham så meget des mere, når den møjsommelige opstigning er
endt. Som glæden altid følges af sorg, således afløses modgang også af
en påfølgende fryd.

På den korte nød (thi kort er den, fordi den rummes få sider) følger
straks den glæde, jeg allerede har lovet jer, og som I måske ikke ville
vente efter denne begyndelse. Hvis jeg havde kunnet føre jer til det
tilsigtede mål ad en mindre knudret sti, ville jeg gerne have gjort det,
men den alene kan føre os til grunden til alt det følgende.

Jeg må da fortælle, at tretten hundrede og otteogfyrre tyve år efter
Guds søns byrd blev den gode stad Firenze, den skønneste by i hele
Italien, ramt af den dødbringende sot, som Guds retfærdige vrede havde
sendt over os dødelige til vor forbedring på grund af himmellegemernes
bevægelser og vore egne misgerninger. Den var udbrudt nogle år tidligere
i de østlige egne, som den havde berøvet en utrolig mængde af deres
beboere, og derfra havde den uden hvile spredt sig fra sted til sted,
til den også omfattede vesten med død og undergang.

Mod den formåede menneskelig kløgt og forudseenhed intet, og det var
forgæves, at vor by blev renset for megen urenlighed af dertil ansatte
øvrighedspersoner, eller at enhver syg nægtedes adgang til den, og mange
gode råd blev givet til sygdommens bekæmpelse. Heller ikke ydmyge bønner
eller talrige processioner af andægtige var til nogen gavn, og omkring
begyndelsen af foråret i det omtalte år begyndte den rædselsfulde sot på
ufattelig måde at vise sine smertebringende tegn. Dog bebudedes den
uundgåelige død ikke som i orienten ved næseblødninger, men der opstod
ved sygdommens begyndelse svulster i lysken eller armhulen hos både mænd
og kvinder, hvoraf nogle nåede en størrelse som et almindeligt æble
eller et æg og af almuen fik navnet pestbylder. I løbet af kort tid
begyndte de dødbringende bylder også at vise sig på alle andre dele af
legemet og samtidig hermed ændrede sygdommen karakter og viste sig også
hos mange som sorte eller gustne pletter på arme eller lår eller en
hvilken som helst anden del af legemet; men også disse bebudede som
pestbylderne umiskendeligt den påfølgende død.

Hverken læger eller medicin syntes til nogen nytte over for so­ten; thi
om det nu lå i dennes natur eller i uvidenheden hos de praktiserende,
hvis antal var vokset uhyre, da mænd og kvinder uden den fjerneste
indsigt i videnskaben havde sluttet sig til de virkelig uddannede læger,
nok er det, at man ikke forstod grun­den til dens opståen og følgelig
ikke kunne vælge de rette midler imod den, så kun få kom sig, og næsten
alle døde omtrent tre dage efter tegnenes indtræden, som oftest uden
feber eller andre komplikationer.

Sygdommens kraft var så meget større, som den ved personlig omgang
sprang over fra syge til sunde, som ilden gør det, når tørre eller
fedtede sager anbringes tæt ved den, og ikke blot samtale og berøring
med de syge bragte de raske sygdom og død, men blot det at røre ved
klæder eller andet, som den syge havde berørt, kunne påføre den
berørende sygdommen. Hvad jeg nu vil sige lyder utroligt, og hvis jeg
ikke havde set det med egne øjne, ville jeg ikke vove at berette om det,
selvom jeg havde haft det fra aldrig så troværdig en kilde. Det var
nemlig ikke nok med, at sygdommen bredte sig fra mand til mand, men hvad
mere var, også andre levende væsener end mennesker blev ikke blot
smittet, men dræbt af den ved at berøre en døds efterladenskaber.
Således så en dag med egne hvordan to svin med tænder og tryne rodede i
nogle laser, der havde tilhørt en pestsyg stodder og var blevet kastet
ud gaden, og inden længe faldt de døde om på laserne under træknin­ger,
som om de havde fået gift.

Af disse og lignende eller endnu vægtigere grunde opstod der hos dem,
der blev i live, forskellige frygtelige ideer, der næsten alle
tilskyndede folk til grusomt at lade de syge i stikken, da enhver troede
på den måde at kunne redde sit eget skind. Således mente nogle, at en
mådeholden levevis fjernt fra al overdådighed hjalp meget til at undgå
enhver kalamitet, og derfor sluttede de sig sammen i grupper, der levede
for sig selv, idet de i fællesskab lukkede sig inde i huse, hvor der
ingen syge fandtes. Her levede de mådeholdent af yppigt tillavede retter
og kostelige vine uden at hengive sig til nogen art af udskejelser og
uden at tale med andre, der kunne bringe dem bud udefra om sot og syge,
medens de fordrev tiden med musik og andre adspredelser. Andre hævdede
tværtimod, at det sikreste værn mod et så stort onde var sang og
bægerklang og tilfredsstillelsen af alle lyster samt latter og spot over
alt, hvad der skete; derfor tumlede de dag og nat fra værtshus til
værtshus og drak uden mål og måde, helst dog i andres huse, hvor de
hørte noget, der trak dem til Dette lod sig gøre så meget lettere, som
næsten enhver havde opgivet håbet om at blive i live og lod hånt om og
sit, så de fleste af husene var blevet fælles eje og benyttedes af
fremmede, som om de var deres hjem.

Til al denne elendighed kom også, at de menneskelige og guddommelige
loves ærværdige myndighed var gået fuldstændig i forfald, da deres
embedsmænd og udøvere som alle andre var døde, syge eller berøvet deres
underordnede, så de ikke kunne røgte deres embede, og det stod enhver
frit for at gøre og lade, som han ville. Desuden var der en tredje
gruppe, der havde valgt en mellemvej mellem de to foregående ved at
undlade at knibe på føden som de første og ved at holde større måde med
drik og andre udskejelser end de sidste, så de uden overdrivelser nød
livets goder og gik frit omkring med blomster, duftende urter eller
stærke krydderier i hånden, hvilke de ofte førte op til næsen, da de
mente, at disses lugt styrkede hjernen. Derfor var luften overalt tung
og svanger med stanken af lig, sygdom og lægemidler.

Atter andre mente i deres grumhed, at der intet bedre lægemiddel fandtes
mod soten end at flygte for den, og drevet af denne indskydelse forlod
mange mænd og kvinder, uden at bekymre sig om andet end sig selv, deres
egen by og deres huse såvel som slægt og ejendom og søgte andetsteds
hen, ret som om Guds retfærdige vrede ikke kunne følge dem der, men blot
havde til hensigt at ramme dem, der var inden for byens mure, og hvis
sidste time de mente var kommet. Af alle disse så forskelligt tænkende
mennesker døde ikke alle, men heller ikke alle undslap, og de mange af
dem, der blev syge, havde, medens de var raske, afgivet et eksempel for
andre, der nu roligt lod dem i stikken, så de sygnede hen i ensomhed.

Og det var ikke nok med, at den ene borger ikke ænsede den anden, og at
nabo ikke bekymrede sig om nabo, og slægtninge kun sjældent og da på
[lang afstand]{.ul} talte med hinanden; men så stor var den forfærdelse,
der ved denne hjemsøgelse havde fyldt menneskenes bryst, at broder lod
broder i stikken, onklen sin nevø, søsteren sin broder, og hyppigt også
konen sin mand, ja, hvad der var værre og næsten utroligt, selv fædre og
mødre anså ikke deres egne børn for værdige til deres pleje, som om de
intet havde at gøre med dem.

Følgelig var den uoverskuelige mængde af de mænd og kvinder, der blev
syge, udelukkende henvist til barmhjertigheden hos deres venner, og dem
var der ikke mange af, eller til griskheden hos tjenestefolk, der for
ublu betaling blev hos dem i ikke særlig stort tal, og da disse var
simple mennesker, som ikke var vant til den slags tjenester, kunne de
ikke gøre meget andet end række de syge, hvad de bad om, eller se til,
når de døde. Mange af dem mistede i øvrigt både liv og løn under deres
tjeneste.

Da de syge således så sig forladt af naboer, slægtninge og venner, og
kun en fåtallig betjening stod til rådighed, opkom der en hidtil uhørt
skik, nemlig at selv den yndigste og skønneste adelsdame ikke undså sig
ved i nødsfald at blotte en hvilken som helst del af sit legeme for
mænd, hun havde i sin tjeneste, ganske uanset disses alder, fuldkommen
som om de kunne have været kvinder, og dette kunne, hvis de kom sig,
gøre dem mindre lydhøre over for anstændighedens krav i den tid, der
fulgte.

På grund af den overvældende mængde døde opstod der hos de efterlevende
også andre skikke, der var i stærk modstrid med tidligere tiders brug.
Det havde således været skik, og er det da også nu, at naboersker og
kvindelige slægtninge kom sammen i den afdødes hus for at begræde ham
sammen med de kvinder, der havde stået ham nærmest, og på samme måde
havde hans naboer og mange andre borgere samlet sig med hans nærmeste
frænder foran huset, hvor også gejstlige personer indfandt sig, alt
efter den afdødes rang. Herfra var han så under sørgesang og lyset af
vokskærter på sine ligemænds skuldre blevet båret til den kirke, han
selv havde udset sig. Sådanne skikke ophørte imidlertid helt eller
delvis, samtidig med at sygdommens grumhed voksede, og andre hidtil
ukendte trådte i deres sted; thi ikke blot døde folk uden at have mange
kvinder om sig, men meget få havde overhovedet noget vidne til deres
død. Derfor erstattedes klager fra slægt og venner med spøg og latter og
løsslupne fester, hvori også kvinderne havde lært at deltage, efter at
de for deres sundheds skyld havde aflagt deres køns fromme sindelag. Få
var de lig, der blev ledsaget til kirken af mere end en ti, tolv naboer,
og det var ikke længere højtstående og ansete borgere, der bar båren,
men en slags ligbærere af rin­ge stand, der lod sig kalde pestdragere og
i huj og hast bragte den døde til den nærmest liggende kirke under
førerskab af en fire, seks gejstlige med få eller til tider slet intet
lys. Ved pestdragernes hjælp anbragte de gejstlige så uden større
højtideligheder den døde i den første den bedste ledige grav, de kunne
finde.

Med de laveste lag af befolkningen og måske til dels også med
mellemklasserne stod det imidlertid meget værre til. De holdt sig nemlig
hjemme i husene sammen med deres naboer, enten det nu var på grund af
håb eller fattigdom, og blev dagligt syge i tusindvis og blottet for
hjælp som de var, døde de så godt som alle. Mange af dem kreperede på
offentlig gade både ved dag og ved nat, og dem, der døde i husene, blev
først bemærket af naboerne ved stanken af deres lig. I så fald plejede
naboerne, mere af frygt for smitte fra ligene end af kristenkærlighed,
enten selv eller ved pestdragernes hjælp, når de da kunne få fat på
disse, at slæbe de døde ud af husene og anbringe dem foran dørene, hvor
de forbipasserende da kunne se dem i stor mængde næste morgen, enten på
bårer eller ganske simple brædder, Det skete ikke sjældent, at en enkelt
båre bar to eller tre lig, og tit lå konen ved siden af sin mand, broder
ved broder eller fader og søn sammen, Hundreder af gange trængte
ligbærere med tre eller fire bårer sig ind bag ved to præster, der med
deres kors gik foran en enkelt, og i stedet for et lig således forefandt
en seks, otte eller tit endnu flere. Til sidst kom det så vidt, at et
menneskes død ikke gjorde større indtryk, end en geds gør nu til dags,
og ulykkens omfang lærte således menigmand at betragte med ro, hvad end
ikke den vise kan lære at forsone sig med under almindelige forhold.

Den indviede jord slog ikke længere til for alle dem, der næsten hver
dag bragtes til kirkerne, især da ikke hvis man efter gammel skik ville
give hvert lig sin grav, og derfor erstattede man kirkegårdene, der
overalt var overfyldte, med uhyre gruber, hvori man nedstuvede ligene
lagvis som vareballer i en skibslast med et tyndt lag jord imellem
lagene, indtil man havde nået randen af gruben.

Så stor var himlens og måske også menneskenes grumhed, at der mellem
marts og den følgende juli sikkert døde over hundrede tusinde
menneskelige væsner inden for byen Firenzes mure, skønt man før pestens
udbrud ikke havde vidst, at der fandtes så mange indbyggere. Hvor mange
store paladser, skønne huse og adelige boliger, der indtil da havde
vrimlet med tjenerskab og herrer og fruer, var ikke nu blottet for alt,
selv den ringeste tjener? Hvor mange berømmelige slægter, udstrakte
arvegodser, vidt omtalte rigdomme så man nu ikke uden retmæssig arving?
Hvor mange modige mænd, fagre kvinder og yndefulde ynglinge som selv
Galenus, Hippokrates, ja endogså Æskulap ville have erklæret for
sundheden selv, indtog ikke deres morgenmåltid med slægtninge, venner og
fæller for samme aften at sidde til bords med deres forfædre i den anden
verden?
