## De tre eksamensgenrer i dansk stx --genredefinitioner 

## Generelt om de tre genrer

Genrerne og de enkelte opgaver har til hensigt at give eleverne et rum,
hvor de på forskellig vis kan bringe deres egne stemmer i spil og på den
måde øve sig i at medvirke aktivt og ansvarligt i et demokratisk samfund
(jf. Gymnasieloven § 1 Stk. 4). Det betyder, at vi både som lærere og
censorer skal tillade eleverne en frihed til -- inden for opgavernes og
genrernes rammer -- at vinkle og strukturere deres skriftlige
undersøgelser af tekster og danskfaglige emner. Vi bør således undgå at
låse os (og eleverne) fast i mesterfortolkninger og skabeloniserede
forestillinger om præcis, hvordan den enkelte besvarelse skal opbygges,
og hvilke elementer den skal indeholde. Som udgangspunkt kan man
henholde sig til den rammesætning, der er formuleret under fanen
"Opgavegenrer" i de elektroniske opgavesæt.

Overordnet set skal eksamensstilene vurderes på sprog, struktur,
faglighed, genre/formidling og emnebesvarelse.

[Sprog]{.ul}

-   At udtrykke sig præcist og nuanceret

-   At beherske skriftsprogets normer for korrekthed

-   At skrive med nærvær og med en personlig stemme

[Struktur]{.ul}

-   At skrive struktureret og sammenhængende med en rød tråd

-   At kunne lave naturlige overgange

-   At kunne indramme stilen med en fokuseret indledning og en sikker,
    velovervejet afslutning

[Faglighed]{.ul}

-   At kunne gå metodisk til emnet og tekstmaterialet

-   At bruge viden og begreber, der er relevante i sammenhængen

-   At bringe danskfagligheden i spil; eleven skal kunne trække på sin
    viden fra dansktimerne, og besvarelsen skal afspejle, at eleven har
    haft dansk på A-niveau i 2 eller 3 år

[Genre/formidling]{.ul}

-   At udtrykke sig med brug af sprog og begreber, der afspejler
    genrebevidsthed

-   At udtrykke sig formidlingsbevidst og med respekt for modtageren

-   At kunne tilpasse sproget (stemmen) efter genren

-   At kunne tilpasse sproget (stemmen) efter emnet (fx ville spydig
    ironi næppe være passende i en reflekterende artikel om pressens
    dækning af flygtninge, der drukner på Middelhavet)

-   At kunne tilpasse sin stemme efter den anlagte vinkel og tilgang til
    emnet (fx ville en gennemgående blomstersemantik næppe egne sig til
    en debatterende artikel, hvor man forholder sig stærkt kritisk til
    racisme i børnebøger)

[Emnebehandling]{.ul}

-   At besvare den stillede opgave, herunder inddrage det tilknyttede
    tekstmateriale, hvis opgaven kræver det

## Hvad er en personlig stemme?

Der findes ikke nogen endelig definition af 'den personlige stemme' i
skriftlig dansk. Der er altså ingen færdig opskrift på, hvordan eleverne
skal udtrykke sig med personlighed, engagement og nærvær. Nedenfor -- og
under de enkelte genrer -- er der givet nogle pejlemærker til, hvordan
vi som lærere elever og censorer kan kende og bør møde 'den personlige
stemme' i den danske stil.

Centralt er det, at man som læser kan mærke, at der sidder et fagligt,
sagligt og velovervejet skrivende *jeg* bag teksten. Når censoren (eller
læreren eller klassekammeraten) læser stilen, opstår der et *møde*
mellem læseren og teksten/skriver-jeget, præcis ligesom der gør i mødet
mellem fx en avislæser og en kronik/debattør.

Det kan derfor være frugtbart at møde den enkelte stil ud fra en præmis
om, at der er en ***kontrakt*** mellem afsender og modtager: *Det
skrivende jeg* skal have noget på hjerte -- teksten er en formgivning af
det, skriveren har på hjerte. *Læseren* møder teksten, den anlagte
vinkel, jegets holdninger, fortolkningshypoteser o.l. loyalt, men ud fra
en dobbelt forventning: "Du har noget, du gerne vil dele med mig. Og du
ved, hvad du skriver om".

Helt overordnet kan man udtrykke sig med 'en personlige stemme' på tre
måder:

1)  ved konkret/'fysisk' at være til stede i teksten (brug af pronomenet
    'jeg', skrive selvoplevede eksempler frem, henvende sig til læseren
    med fx pronomenet 'vi' eller retoriske spørgsmål, brug af metasprog
    o.l.)

2)  ved at positionere sig (gennem fx stærke holdninger, en interessant
    vinklet indledning og afrunding, originale -- måske endda
    overraskende -- tilgange til tekst og emne, brug af viden, der
    ligger uden for det, man kunne forvente o.l.)

3)  ved at anvende sproglige, retoriske og stilistiske virkemidler

Det er vigtigt at huske (både for afsenderen (eleven) og modtageren
(censor)), at

-   'den personlige stemme' skal afspejle en sproglig såvel som en
    faglig identitet (det skal være tydeligt, at eleven har 2 eller 3
    års undervisning i dansk på A-niveau bag sig)

-   'den personlige stemme' skal varieres og moduleres, så den passer
    til genren og emnet

-   man godt *kan* udtrykke sig personligt ved at bruge alle tre måder
    ovenfor, men at der ikke er noget *krav* om, at man fx bruger
    stilistiske virkemidler

-   brugen af fx personlige eksempler skal have en funktion i
    argumentationen (i den debatterende artikel) eller i forhold til den
    faglige og abstraktionsmæssige progression (i den reflekterende
    artikel). M.a.o.: Jeg-scenarier, eksempler o.l. skal have et sagligt
    og fagligt formål i teksten

-   brugen af retoriske, stilistiske og sproglige virkemidler skal have
    en funktion i sammenhængen.

    -   Allitteration, sproglige figurer som anaforer, triader o.l. kan
        være glimrende til fx at give en central pointe tyngde og kraft

    -   Troper (billedsprog) som sammenligninger og metaforer,
        gennemgående semantiske kæder o.l. kan være glimrende til fx at
        skrive et scenarie, en stemning, et livssyn eller en holdning
        frem

    -   **Men**: Bruges virkemidlerne for massivt og tilfældigt, dvs.
        uden at tjene andet formål end at være sproglig pynt, vil de
        ofte virke unødigt støjende og forstyrrende, og så trækker de
        helheldsoplevelsen ned.

## Hvordan skriver man genre- og formidlingsbevidst?

At skrive genre- og formidlingsbevidst vil sige, at man indretter sig
efter konteksten: Hvilken genre skriver jeg i? Hvad skriver jeg om? Hvem
skriver jeg til? Helt overordnet gælder det som udgangspunkt, at 'den
personlige stemme' bør komme tydeligst til udfoldelse i den
reflekterende artikel og i den debatterende artikel. Mest synligt, dvs.
konkret tilstedeværende, er det skrivende jeg som regel i den
reflekterende artikel, men har også sin naturlige plads i den
debatterende artikel. I den analyserende artikel kan 'jeg' også bruges,
men mere forsigtigt og velovervejet. Her vil 'den personlige stemme' i
højere grad komme til udtryk igennem vinklingen, sprogtonen og den
faglige og analytiske positionering.

På tværs af genrerne gælder:

-   Retoriske spørgsmål

    -   kan effektivt etablere kontakt mellem afsender og modtager

    -   er velegnede til at skabe progression og fremdrift

    -   fungerer godt som overgang mellem afsnit, fx mellem konkret og
        abstrakt, diskussion og debat og 'hvordan?' (analytisk nedslag)
        og 'hvorfor?' (fortolkende udlægning)

    -   kan ændre rytmen og tempoet i teksten

    -   viser læseren, at der finder tankevirksomhed sted

    -   MÅ IKKE OVERDRIVES

-   Modtageren er "en medborger, der interesserer sig for kultur og
    litteratur og er bredt orienteret i danske medier, bøger, film og
    aktuelle debatter samt i den danske litteraturhistorie" (citeret fra
    opgavesættets definition af artiklen som genre). Men: Stilen skal
    tage udgangspunkt i, at modtageren *ikke* har forudgående kendskab
    til tekstmaterialet og den specifikke faglige problemstilling. Det
    trækker således helhedsindtrykket ned, hvis stilen er *indforstået*:

    -   tekster skal altid præsenteres (forfatter, titel, udgivelsessted
        og -tidspunkt)

    -   tekster, personer og eksempler skal kontekstualiseres. Læseren
        skal altså have en klar fornemmelse af, hvilken sammenhæng, de
        optræder i (fx: i hvilken sammenhæng en tale er blevet holdt,
        hvilken baggrund en forfatter eller skribent skriver ud fra
        o.l.)

    -   den gode formidler husker at tage sin læser i hånden, når det
        giver mening i sammenhængen (og uden at tale ned til læseren);
        det kan fx være med metasproglige formuleringer som "Dette viser
        os altså, at...", "Det fører os videre til...", "Som vi så
        tidligere...", "Dette tvinger os til at standse op og spørge
        om...", "Hermed bringes vi frem til et helt centralt
        spørgsmål..." o.l.

# Den debatterende artikel

## Hvad skal eleverne kunne, når de skriver en debatterende artikel?

-   Læse de centrale synspunkter ud af teksten/teksterne og dels
    formidle dem klart, dels bruge dem som led i deres argumentation

-   Formulere med- og modsynspunkter (*pro* og *contra*). Der skal tages
    afsæt i tekstmaterialet, men det er oplagt, at eleverne også trækker
    på deres egen viden om emnet

-   Positionere sig i forhold til emnet og de forskellige synspunkter om
    emnet. Dvs.: på en overbevisende og velovervejet måde formulere hvor
    de *selv* står i forhold til emnet

-   Bevæge sig både på et mere abstrakt og teoretisk debatniveau og på
    et konkret niveau med inddragelse af fagligt relevante eksempler,
    der illustrerer og underbygger synspunkterne. Eksemplerne kan
    være a) det supplerende tekstmateriale fra opgaven, b) stof fra
    undervisningen, c) noget eleverne har læst eller hørt og d) egne
    erfaringer og oplevelser

-   Forholde sig til emnet og den faglige problemstilling på en måde,
    der vidner om 3 års danskundervisning på A-niveau

-   Skrive engageret og med overbevisning.

Det er *ikke* et krav, at der i inddragelsen af hovedteksten inddrages
analysebegreber som 'nodalpunkt', 'skræmmeargument' eller 'hjemmel', men
hvis eleven skønner, at det er centralt i forhold til forståelsen af
teksten og i forhold til ens egen argumentation, må der godt analyseres
på dele af argumentationsformen. Det er afgørende, at præsentationen og
inddragelsen af tekst ikke udarter til en analyse.

## Hvad er forskellen på diskussion og debat?

[Diskussion:]{.ul}\
Formålet med diskussionen i den debatterende artikel er at gøre både sig
selv og ens modtager klogere på opgavens faglige problemstilling ved at
undersøge forskellige synspunkter på emnet gennem brug af eksempler og
citater fra tekstmaterialet. Formålet er således ikke at overbevise
modtageren om, at man har ret, men at vise synspunkter for (*pro*) og
imod (*contra*) og dermed opridse forskellige holdninger, der kan
anlægges på emnet. Det kan både være de synspunkter, som kommer til
udtryk i tekstmaterialet, det kan være ens egne synspunkter, eller det
kan være synspunkter, der formuleres som mere generelle dvs. som man
formulerer ud fra sin almene viden om sagen. Synspunkterne diskuteres
ved fx at problematisere dem, vise paradokser, undersøge konsekvenser og
markere uenigheder mellem de forskellige synspunkter.

[Debat:]{.ul}\
Formålet med en debat er at overbevise en modtager om, at man har ret.
Diskussion og debat hænger ofte tæt sammen, fordi diskussionen er med
til at markere forskellige synspunkter på emnet. Hvor diskussionen søger
at opnå forståelse og en vis grad af konsensus, er debattens formål også
at fremføre de stærkeste argumenter og anvende en solid og saglig
argumentation for at overbevise læseren. Det er derfor sjældent, at en
diskussion og en debat kan adskilles fra hinanden. I debatten vil der
ofte fra afsenders side blive anvendt forskellige argumentationsformer,
som er med til at understøtte argumentationen og overbevise modtageren.
Især her vil det være vigtigt at udtrykke sig med en stærk personlig
stemme.

## Den personlige stemme i den debatterende artikel

Det er et centralt kendetegn ved både avisernes og nettets debatindlæg
og eksamensgenren den debatterede artikel, at man som læser kan mærke,
at der står et skrivende og engageret jeg bag ordene. Dette
'skriver-jeg' -- eller 'personlige stemme' -- kommer tydeligst til
udtryk gennem *en klar positionering*, dvs. afsenderens egne
holdning(er) til emnet, samt brugen af *konkrete eksempler*, der
afspejler viden og indsigt. Med til eksamensopgaven hører som hovedregel
eksempler. Det kan være tilstrækkeligt at bruge disse eksempler, men
ofte vil det styrke argumentation, hvis eleven anvender et eller flere
supplerende eksempler.

Den sproglige indpakning er næsten lige så vigtig som positioneringen og
eksemplerne. Nogle af genrens mest udbredte greb er:

-   Ordvalg og styrkemarkører, dvs. sproglige op- og nedtoninger

-   Humor

-   Ironi

-   Indigneret sprogtone

-   Velovervejet brug af appelformerne patos, logos og etos

-   Litterære virkemidler, fx metaforer, sammenligninger og stærke
    billeder

-   Rytme og tempo, fx kortere sætninger og dermed et hurtigere tempo
    til at understrege en vigtig pointe

-   Tegn, fx ... eller !

-   Anaforer, triader og andre gentagelsesfigurer

-   Retoriske spørgsmål

-   Direkte læserhenvendelse

-   Metasprog

-   Gennemgående billedsprog, semantik og/eller scenarier

Det er imidlertid afgørende, at eleven er bevidst i sit valg af
virkemidler (og ikke fx slavisk følger listen ovenfor) samt at brugen af
virkemidler aldrig fjerner fokus fra indholdet. De forskellige greb skal
altså ikke tænkes som pynt, men som virkemidler, der styrker artiklens
pointer og påstande. Hvis eleven vælger fx at bruge en anafor eller
allitteration, skal det være fordi, der er en pointe, han eller hun
gerne vil give særlig vægt. Lige så vigtigt er det, at sproget og
virkemidlerne afstemmes efter emne og vinkel. Hvis der anlægges en
stærkt kritisk vinkel på et emne eller en person, giver det fx god
mening at bruge kraftige styrkemarkører og bidsk ironi. Omvendt vil
onkelhumor, underfundige ordspil eller blomstrende metaforer sjældent
passe særlig godt med en alvorstung og stærkt kritisk vinkel.

# Den analyserende artikel

## Hvad skal eleverne kunne, når de skriver en analyserende artikel?

-   Lave en præcis, fokuseret og dybdegående analyse, hvor de undersøger
    det, opgaven beder dem om at undersøge

-   Formidle undersøgelsen af teksten klart, vinklet og sammenhængende

-   Vise blik for tekstens *hvad*, *hvordan* og *hvorfor*

-   Gå tæt på teksten og citere centrale passager og hæve sig over
    tekstnedslagene vha. relevante analysebegreber. Ved analyse af
    filmklip, kan eleverne også underbygge med skærmklip

-   Forholde sig til opgaven og teksterne på en måde, der vidner om 3
    års danskundervisning på A-niveau.

## Den personlige stemme i den analyserende artikel

I den analyserende artikel er det i mindre grad end i den debatterende
og den reflekterende artikel et krav, at man udfolder en personlig
stemme. Det er imidlertid kendetegnende for vellykkede analyserende
artikler, at man som læser sagtens kan mærke et skrivende og tænkende
jeg bag analysen og teksten -- også selvom der ikke gøres brug af
pronomenet 'jeg'.

Den personlige stemme kommer ofte tydeligst til udtryk i:

-   Den anlagte vinkel

-   Indledningen og afrundingen

-   Vurderingen (hvis opgaven kræver det)

-   Formidlingsmæssige greb som

    -   Retoriske spørgsmål

    -   Metasprog, der peger på læsningen som en proces, hvor
        tekstmaterialet gradvist bliver åbnet med eleven som en slags
        suveræn ordstyrer ('Her ser vi altså...', 'Det leder os frem til
        en central pointe...', 'Sammenligner vi dette med livssynet hos
        Benny Andersen, springer det især i øjnene, at...', 'Igen er det
        iøjnefaldende, hvordan...')

    -   Brug af kolon

    -   Vekslen mellem lange og korte sætninger, bl.a. for at betone
        centrale pointer.

Overordnet set har skriver-jeget dog en mere tilbagetrukket og mindre
synlig plads i den analyserende artikel, og sproglige, retoriske og
stilistiske virkemidler bør derfor ikke have samme vægt som i den
debatterende og den reflekterende artikel, fordi de risikerer at fjerne
fokus fra analyseteksten/-teksterne. Dette betyder dog *ikke*, at eleven
ikke må give 'farve' til sproget vha. fx billedsprog, triader,
beherskede allitterationer og anaforer o.l.

# Den reflekterende artikel

## Hvad skal eleverne kunne, når de skriver en reflekterende artikel?

-   Formulere abstrakte, (dansk)faglige overvejelser over emnet

-   Præsentere og inddrage konkrete eksempler, som kobles til de
    abstrakte overvejelser. Det tilknyttede tekstmateriale giver som
    udgangspunkt forslag til eksempler, men eleverne kan også anvende
    stof fra undervisningen, egne iagttagelser, erfaringer og
    oplevelser, ting de har læst eller set i bøger, aviser, på nettet, i
    fjernsynet el.lign.

-   Gå i dybden med en del af det udleverede materiale, dvs. kunne
    uddrage en eller flere vigtige analytiske pointer, som kobles til
    refleksionerne over emnet

-   Skrive med en personlig og formidlingsbevidst stemme

-   Skrive med progression, dvs.: Gennem refleksionerne og bevægelsen
    mellem konkret og abstrakt at åbne emnet og vise, hvordan de gennem
    den løbende tanke- og skriveproces bliver gradvist klogere på emnet

-   Forholde sig til emnet og den faglige problemstilling på en måde,
    der vidner om 3 års danskundervisning på A-niveau.

## Den personlige stemme i den reflekterende artikel

I den reflekterende artikel er det afgørende, at man som læser tydeligt
kan se og mærke, at der er et skrivende, engageret og nærværende jeg bag
ordene. Den mest vellykkede reflekterende artikel er den, der giver
læseren en oplevelse af at være helt tæt på skriver-jegets tanke- og
skriveproces, så man næsten har en oplevelse af at være til stede, mens
tankerækker og overvejelser (og dermed teksten) bliver til.

Den personlige stemme kommer især til udtryk gennem

-   Selvoplevede eksempler

-   Velovervejet brug af personlige pronominer (især 'jeg' og 'vi')

-   Sproglige og stilistiske greb, fx

    -   Litterære virkemidler, fx allitterationer, metaforer,
        sammenligninger og personificeringer

    -   Rytme og tempo, fx kortere sætninger og dermed et hurtigere
        tempo til at understrege en vigtig pointe

    -   Tegn, fx ... eller !

    -   Anaforer, triader og andre gentagelsesfigurer

    -   Opremsninger

    -   Metasprog, herunder ord (fx 'måske') og spørgsmålstegn, som
        peger på, at jeget tænker og overvejer

    -   Dialogskabende virkemidler som retoriske spørgsmål og direkte
        læserhenvendelser

    -   Gennemgående billedsprog, semantik og/eller scenarier

Børnelitteraturens grænser (debatterende artikel, stx)

Jeg har altid elsket bøger. Så længe jeg kan huske, har jeg altid haft
bøger tæt på mig. Jeg fik læst godnathistorie hver aften, og jeg var
ivrig efter selv at lære at læse. Der er et billede af mig i barnevognen
da jeg var lige under et år gammel, hvor jeg er faldet i søvn med en
pixibog åben på mit hoved. Da jeg endelig selv lærte at læse, måtte
skolebibliotekarerne kæmpe for at holde mig i børneafdelingen af skolens
bibliotek. Jeg fik hurtigt læst alle Bo bøgerne og de andre letlæselige
bøger, og jeg ville gerne læse mere. Efter lidt tid lod de mig endelig
læse "rigtige" bøger, og jeg var ovenud lykkelig. Jeg læste næsten hele
tiden, og jeg talte med mine forældre om de bøger jeg læste. På den måde
vidste de også hvad jeg læste, og dermed oplevede gennem litteraturen.

Nu hvor jeg tænker tilbage, så har skolebibliotekarerne nok holdt mig i
børneafdelingen, da de ikke vidste hvad jeg kunne tåle at læse. Og nu
forstår jeg dem, for jeg var jo trolds alt kun otte år. Mens jeg tænker
tilbage, husker jeg også mange af de bøger jeg læste, og jeg har indset
at mange af dem indeholdt emner, der nok ikke var tiltænkt en otteårig.

For mig var det dog ikke noget problem. Jeg vidste godt, at det der
skete i bogen ikke var sandt, og jeg snakkede med mine forældre om det
der skete i bøgerne.

Derfor undrer jeg mig meget over den debat der kører i øjeblikket om
hvad børnelitteratur må og ikke må indeholde, og jeg var forbavset over
at se at mange af de bøger der bliver diskuteret, er bøger jeg selv
læste og elskede.

En af bøgerne er folk og røvere i kardemomme by. Jeg elskede den bog
selv før jeg kunne læse. Jeg fik konstant mine forældre og
bedsteforældre til at læse højt fra den, og det endte med at de købte
lydbogen til mig, så jeg kunne lytte til den når jeg ville. Derfor var
jeg meget overrasket over at se, at Sofia Jupither havde skrevet en, i
min mening, meget kritisk artikel om et teaterstykke baseret på bogen.
Hun var inde og se stykket med sin søn, og hun var forarget over at se
hvor meget folk grinede og hyggede sig over, at tre røvere der ikke
passede ind kidnappede en dame og at hun så blev glad for at hun kunne
gå og nusse om dem og at hun som tak fra røverne fik en enkelt blomst.

"Mænd kan ikke gøre rent eller lave mad. Kvinder bliver glade af at
opvarte mænd og kræver ingenting til gengæld bortset fra en lille rose i
ny og næ."

Sådan skriver Sofia om stykket, og jeg kan godt se hvad hun mener. Den
historie jeg elskede som barn, var måske ikke så passende i 2020 og det
samfund, som vi prøver at skabe baseret på ligestilling. Men så tænkte
jeg over det lidt mere, og jeg prøvede at huske på hvorfor jeg synes det
var sjovt da jeg var barn. Og det var jo sjovt fordi røverne ikke
passede ind i samfundet. Det var sjovt fordi de stjal alle kagerne fra
bageren og ikke gik i bad. Det var jo forkert! Jeg vidste jo godt at man
skal gå i bad og at man ikke må stjæle. Det var sjovt at røverne ville
"røve en dame" der kunne lave mad til dem og rydde op efter dem, fordi
man jo ikke bare kan røve en person! Det vidste jeg før jeg læste bogen,
og det vidste jeg også godt efter. Mine forældre har altid fortalt mig
at man skal behandle andre som man gerne selv vil behandles.

Så er der det med Fru Bastians, kvinden de røver, rolle. Hun er lykkelig
over at hun nu har tre mænd at nusse om, selvom hun normalt har et værre
temperament. Som barn var det aldrig noget jeg tænkte over mens jeg fik
læst bogen højt, ej heller de gange jeg så teaterstykket.

Hjemme hos mig var det min far der lavede mad og tog opvasken, mens min
mor tog sig af andre ting rundt omkring i huset. Tingene var lige
fordelt.

Sofia skriver at Kardemomme by er et ideal da alle, undtagen de tre
røvere selvfølgelig, opfører sig ordentligt og taler pænt til hinanden.
Hun skriver: "Vi ser en idealiseret verden, en idyl. Men hvad er det,
den idealiserer? Hvilke værdier holdes frem, og hvad er budskabet? Er
det virkelig dette (at en kvinde passer på tre mænd der ikke kan tage
sig af sig selv), som skal repræsentere det idylliske? Det vil for et
barn plante sig i underbevidstheden som et billede på en ideel verden."

Som en der er vokset op med Folk og røvere i kardemomme by, kan jeg
roligt sige at min ideelle verden ikke er en hvor kvinder bliver
kidnappet og lige pludselig elsker at gøre rent og tage sig af dem der
har kidnappet hende. Det var det heller ikke da jeg var barn. Som barn
var min ideelle verden en hvor man fik McDonald's hver dag, og at man
ikke fik svaret "nej", når man spurgte sine forældre om man måtte tage
slik. Så det kan godt være at Sofia er bekymret over om børn vil se det
som et ideal, at kvinder tager sig af mænd, men det skal hun ikke
bekymre sig om, for i dag lærer vi børn til at behandle alle med
respekt, og vi lærer dem at man kan blive lige hvad man vil.

Til sidst i artiklen skriver Sofia således: "Er det ikke på tide, efter
at have ladet Thorbjørn Egner, leve i 100 år, at tage skridtet ind i det
21. århundrede og begrave ham for altid?"

Jeg kan ikke være mere uenig. Hvorfor skal man begrave noget, som der
stadig bringer folk i alle aldre glæde og ikke skader nogen? Forældre
kender sine børn bedst, og de ved hvad børnene kan tåle. Hvis man som
forældre føler at ens barn ikke har forstået, at de ikke behøver at
blive limiteret til hvad de kan blive på grund af deres køn, så kan man
som forældre sætte sig ned med sit barn og tale om det.

Derudover, så er Folk og røvere i kardemomme by ikke skrevet for at man
som læser skal tænke over samfundsnormerne og idealer. Bogen er skrevet
for at underholde. At den så er skrevet i en tid hvor samfundet så
anderledes ud, og at Fru Bastian er glad for at tage sig af de tre
røvere, kan man ikke ændre. Man kan som forældre måske bruge det som et
springbræt til at tale med sit barn om hvordan samfundet har ændret sig
igennem tiden, men det kommer meget an på barnet.

Anita Brask Rasmussen har skrevet artiklen Er børn ligesom aber? Hvor
hun taler om synet på børnelitteratur gennem tiden. Hun inddrager dette
citat fra Nina Christiansen, som er leder af Center for børnelitteratur:
"At kritisere værker værdimæssigt på denne måde er en meget ahistorisk
tilgang til litteratur, og det undrer mig gang på gang, at især
klassiske børnelitterære værker vurderes uden hensyntagen til deres
historiske samtid."

Jeg er enig med Nina, og jeg synes stadig at meget klassisk
børnelitteratur er relevant i dag, selvom det er skrevet for mange år
siden, hvor man som samfund havde andre værdier. Folk og røvere i
kardemomme by skader ikke nogen, og selvom synet i den er lidt
gammeldags, behøver man ikke at begrave den, som Sofia Jupither ellers
opfordre til. Der er dog nogle børnebøger som stadig er relevante i dag,
der indeholder skadelige ting. Det kan være alt fra ordvalget til
stereotyper der skader minoritetsgrupper. Forlaget Gyldendal har for
nyligt også været meget omdiskuteret, da de har udgivet en revideret
udgave af Halfdan Rasmussens samlede digte. De har fjernet syv digte der
indeholdt skadende ord eller stereotyper. Det var der mange danskere der
var utilfredse med, da de mener at Halfdans digte er en kulturarv og at
de ikke må blive glemt. Det er til trods for at man stadig kan købe den
ikke-reviderede samling af hans digte, hvor de digte der i den
reviderede udgave blev fjernet, stadig fremgår.

Der er også historierne om Pippi Langstrømpe af Astrid Lindgreen. Pippi
Langstrømpe er en lille pige der bor alene, og hendes far er negerkonge
i Sydhavet. Ordet neger er meget diskuteret, da det gennem mange årtier
har været et degraderende skældsord. Da bogen blev skrevet, var der ikke
nogen der satte spørgsmålstegn ved brugen af ordet, da det var et helt
normalt ord at bruge. Vi er med tiden blevet klogere, og man er derfor
nu begyndt at diskuter, om det stadig er okay at Pippi Langstrømpes far
bliver kaldt negerkonge. I Pippi Langstrømpe kan man let gå ind og ændre
lidt i sproget så det bliver mere relevant og korrekt for dagens
Danmark, også uden at historien mister sin betydning eller at plottet
ændres.

Brødrene Løvehjerte er en anden af Astrid Lindgreens bøger, som også er
meget omdiskuteret. I bogen er Karl, den yngste bror, kronisk syg. Der
opstår en brand i den bygning deres lejlighed er i, og hans storebror,
den populære Jonathan, løber ind i bygningen. Han tager Karl på ryggen
og hopper ud af vinduet. Desværre dør Jonathan af faldet, og Karl dør
ikke lang tid efter af hans sygdom. De ankommer til Nangijala hvor Karl
ikke længere er syg. Det tager de på eventyr og vinder over det onde.
Til sidst i bogen er Jonathan blevet lammet, og Karl tager hans
storebror på ryggen og springer ud fra en høj klippe, så de begge dør og
kommer til Nangilima, hvor Jonathan ikke længere vil være lammet.

Brødrene Løvehjerte var, ligesom Folk og røvere i kardemomme by, en bog
jeg læste konstant som barn. Det var min ynglings bog, og er det faktisk
stadig den dag i dag. Dog er der mange der synes det er en upassende
bog, der glorificerer selvmord og fortæller at det er forkert at være
kronisk syg eller lam, og at man ikke kan leve et godt liv men at man
skal kureres. Igen kan jeg godt se hvad de mener, især når det gælder
slutningen af bogen, hvor Jonathan er blevet lam og Karl derfor hopper
ud fra en klippe med ham, så de begge kan dø og blive kureret, når de
ankommer til Nangilima.

Da bogen blev skrevet for mange år siden, var der ikke meget som en
kronisk syg eller lam person kunne lave, og de var derfor ofte en byrde
for familien som skulle forsørge dem. I dag er der mange ting som man
kan lave selvom man er kronisk syg, og man er ikke længere en kæmpe
byrde for familien. Jeg kan godt forstå at nogen kronisk syge eller
lamme personer måske ikke bryder sig om bogen og de beskeder den sender.
Jeg er hverken kronisk syg eller lam, så jeg kan ikke udtale mig på
deres vegne, men min holdning er at man kan bruge Brødrene Løvehjerte
til at tale om døden, livet efter døden og, alt efter hvor gammelt
barnet er, kroniske sygdomme og selvmord. Man kan på den måde tale om et
ellers meget tabubelagt emne, og man kan skabe en dialog med ens barn.

Jeg synes personligt at børnelitteratur kan, og bør, indeholde det
meste. Børn kan lære af litteratur, og jeg synes at man skal passe på
med at pakke børn ind i bobleplast. Som Nina Christiansen siger: "Det
udtryk for den holdning, at et kulturprodukt for børn formidler en
værdi, og primært skal vurderes ud fra den værdi, og at barnet når det
præsenteres for den værdi, automatisk overtager den, som om barnet er
noget, der blot kan afsættes stempler på."

Børn kan godt tænke selv, og de er klogere end vi ofte går rundt og
tror. De er nysgerrige på verden, og de lærer hurtigt. Børn ved godt, at
kvinder ikke kun er glade når de nusser om deres mand og rydde op efter
ham, og de ved også godt at man godt kan skille sig ud, og stadig passe
ind i samfundet. Skønlitteratur er en fantastisk måde at lære på for
børn, og faktisk også for voksne. Det kan være med til at skabe dialog
mellem barn og forældre, hvilket er noget jeg personligt synes er super
vigtigt, da børn er nysgerrige og har mange gode og relevante spørgsmål.

Selvfølgelig er det ikke alle børn der er klar til alle emner, og det er
der man som forældre skal kende sit barn, og hjælpe med at finde
litteratur der er passende. Det kan man enten gøre ved selv at læse
bøger som barnet læser, eller læse sammen med dem.

Jeg lærte som barn en hel masse gennem litteraturen, og forskellige
undersøgelser viser også, at man hurtigere udvikler sig mentalt hvis man
læser. Så hvis man opdrager sit barn og snakker sammen om hvad barnet
oplever og læser, så skal man ikke frygte børnebøger. Heller ikke selvom
der måske er gammeldags værdier i nogle af de bøger barnet læser.

## Bedømmelse af "Børnelitteraturens grænser"

+--------------+-------------------------------------------------------+
| Sprog        | Stilen er skrevet i et klart, engageret og personligt |
|              | sprog. Eleven etablerer bl.a. sin personlige stemme   |
|              | gennem                                                |
|              |                                                       |
|              | -   en markant brug af 'jeg'                          |
|              |                                                       |
|              | -   stilistiske virkemidler (fx triade l. 32-36,      |
|              |     anaforer l. 33-36 og l. 129-130 og varierede      |
|              |     sætningslængder, der skaber en effektfuld rytme i |
|              |     sproget)                                          |
|              |                                                       |
|              | Sproget er langt fra fejlfrit. Foruden enkelte        |
|              | stavefejl (fx l. 11), tempusfejl (fx l. 17) og lidt   |
|              | besynderlige ordvalg (fx l. 64) er der en lang række  |
|              | små- og sjuskefejl (fx l. 32, 56, 62, 81og 107). De   |
|              | kan virke irriterende, men er ikke                    |
|              | meningsforstyrrende                                   |
+==============+=======================================================+
| Struktur     | Indledning (l. 1-17):                                 |
|              |                                                       |
|              | -   eleven maler på en personlig og sprogligt         |
|              |     veloplagt måde sig selv som læsende barn frem for |
|              |     læseren                                           |
|              |                                                       |
|              | -   fra l. 7 foregribes det synspunkt, der senere     |
|              |     skal blive foldet ud                              |
|              |                                                       |
|              | -   fra l. 10 føres det personlige eksempel ind i     |
|              |     opgavens faglige problemstilling                  |
|              |                                                       |
|              | Afslutning (l. 129-142):                              |
|              |                                                       |
|              | -   samler trådene og sammenfatter klart elevens eget |
|              |     syn på (børne)litteraturens potentiale            |
|              |                                                       |
|              | -   vender fra l. 139 tilbage til stilens             |
|              |     udgangspunkt                                      |
|              |                                                       |
|              | Generelt er brugen af personlige eksempler og         |
|              | litterære eksempler kædet overbevisende og naturligt  |
|              | sammen med inddragelsen af teksterne og udfoldelsen   |
|              | af egne holdninger.                                   |
+--------------+-------------------------------------------------------+
| Faglighed    | Tekstinddragelse:                                     |
|              |                                                       |
|              | L. 19-71: Tekst 4a. Der mangler en præsentation af    |
|              | teksten og en mere fokuseret formidling af de mest    |
|              | centrale synspunkter. Der er en tydelig jeg-stemme    |
|              | til stede under tekstgennemgangen, hvilket er tilladt |
|              | og velfungerende; formuleringen 'i min mening' (l.    |
|              | 22) er dog ikke velvalgt.                             |
|              |                                                       |
|              | Eleven forholder sig personligt og direkte til        |
|              | tekstens holdninger og bevæger sig løbende mellem dem |
|              | og sine egne synspunkter.                             |
|              |                                                       |
|              | L. 72-81: Tekst 4c. Eleven trækker et enkelt centralt |
|              | citat frem og inddrager det i sin egen argumentation. |
|              |                                                       |
|              | Diskussion                                            |
|              |                                                       |
|              | Der opstilles et pro i form af hovedtekstens          |
|              | synspunkter og et contra i form af elevens egne       |
|              | synspunkter samt citatet fra tekst 4c.                |
|              |                                                       |
|              | Debat                                                 |
|              |                                                       |
|              | Eleven positionerer sig meget tydeligt både i         |
|              | indledningen og afrundingen, i mødet med teksterne og |
|              | igennem sin inddragelse af eksempler. Tydeligst er    |
|              | positioneringen i l. 61-71 og l. 129-142.             |
|              | Positioneringen styrkes af, at eleven fra l. 82       |
|              | slipper tekstmaterialet og forholder sig helt         |
|              | selvstændigt til emnet.                               |
|              |                                                       |
|              | Der argumenteres konsekvent og velfungerende ud fra   |
|              | en erindring om et personligt møde med                |
|              | børnelitteraturen og om, hvordan han/hun oplevede     |
|              | litteraturen og verden -- og *forholdet* mellem       |
|              | litteratur og verden -- som barn.                     |
|              |                                                       |
|              | I l. 82-121 inddrages tre konkrete litterære          |
|              | eksempler. De fungerer sammen med de personlige       |
|              | erindringer som en rygdækning, der styrker elevens    |
|              | egen argumentation. Der bruges gendrivelse løbende    |
|              | med inddragelsen af eksemplerne (fx l. 107-121),      |
|              | hvilket sikrer nuance i argumentation.                |
|              |                                                       |
|              | Faglighed                                             |
|              |                                                       |
|              | Eleven viser, at han/hun kan læse det centrale ud af  |
|              | tekst 4a og 4c, og at han/hun på frugtbar og teknisk  |
|              | veludført vis kan positionere sig i forhold til       |
|              | teksternes synspunkter.                               |
|              |                                                       |
|              | Eleven bringer konstruktivt og overbevisende sin      |
|              | viden om børnelitteratur i spil, men hæver sig        |
|              | samtidig over de inddragede eksempler ved at forholde |
|              | sig sprogteoretisk/diskursivt og etisk til dem.       |
+--------------+-------------------------------------------------------+
| Genr         | Eleven har valgt en vinkel og en sprogtone, der       |
| e/formidling | nærmer sig den reflekterende artikel. Det er          |
|              | imidlertid fuldt forsvarligt, fordi tekstens primære  |
|              | formål -- at forholde sig debatterende og tydeligt    |
|              | positionerende til en danskfaglig problemstilling på  |
|              | baggrund af diskussion og eksempler -- hele tiden     |
|              | står lysende klart.                                   |
|              |                                                       |
|              | Formidlingen er præget af klarhed og nærvær. Eleven   |
|              | tager sin læser i hånden ved dels tydeligt at male de |
|              | personlige såvel som de litterære eksempler frem for  |
|              | læseren, dels ved at stille retoriske spørgsmål (fx   |
|              | l. 62).                                               |
+--------------+-------------------------------------------------------+
| Em           | Opgaven besvares.                                     |
| nebehandling |                                                       |
+--------------+-------------------------------------------------------+
| Samlet       | 10                                                    |
| vurdering    |                                                       |
|              | Det er 10-tal, der kunne have været vekslet til et    |
|              | 12-tal, hvis der havde været bedre styr på det        |
|              | sproglige (herunder at have undgået at være på        |
|              | fornavn med forfatterne), og hvis præsentationen af   |
|              | hovedteksten havde været mere lydefri.                |
|              |                                                       |
|              | Et 12-tal kunne have været forsvaret a) ved at man    |
|              | som læser så tydeligt kan mærke, at der bag teksten   |
|              | står et meget engageret skriverjeg, som bringer sin   |
|              | viden og faglighed i spil og b) ved den konsekvente,  |
|              | velovervejede og frugtbare brug af eksempler.         |
+--------------+-------------------------------------------------------+

To digte om livet og døden (analyserende artikel, stx)

Døden er et uoverskueligt fænomen. Det er svært at forholde sig til,
forestille sig og ikke mindst sætte ord på. På trods af frygten for at
se livets ende i øjnene er det et tema, som alle kulturer har
beskæftiget sig med i årtusinder. For døden er også vores fælles skæbne,
og vi er tvunget til at tage stilling til den.

Livet kan på samme måde være overrumplende og svært at forstå. Vi
stiller os selv spørgsmål som: har jeg en skæbne? Hvad gør mit liv værd
at leve? Hvilke aftryk sætter jeg på verden? Det, som adskiller livet
fra døden, er dog, at det er velkendt. Døden der imod kan ingen levende
beskrive. Den er ukendt og mystisk, og lige netop derfor er den
interessant at arbejde med. Litteraturen har ligeledes altid været
fascineret af liv og død som tematik.

Litteraturen er også et vidnesbyrd om, hvordan synet på liv og død har
ændret sig til forskellige tider. Når man f.eks. kigger på et digt fra
romantikken, præsenteres ofte en religiøs fremstilling af døden og en
tro på et efterliv med åndelig frisættelse. Kigger man derimod på et
nutidigt digt, er der større chance for at støde på en opfattelse af
døden som værende en endelig slutning. Synet på døden påvirker
naturligvis i høj grad livssynet: skal det blot overstås, så man endelig
kan søge vej mod Paradis? Eller har man alene et liv og må sørge for at
sætte sit præg på verden?

Den danske digter Adam Oehlenschläger (1779-1850) er et eksempel på en
universalromantisk grundide. Hos ham findes det guddommelige i alt og
særligt i naturen, hvor man tydeligt kan se skønheden i Guds skaberværk.
Denne panteisme sætter sig imod romantikkens ellers dualistiske
verdensbillede, som negligere livet på jord til at være en materiel og
ensporet verden uden indsigt i den abstrakte og åndelige verden.
Oehlenschlägers livssyn gør det muligt at se livet og døden som forenede
i stedet for antiteser. Ifølge kristendommen skal vi møde Gud i Paradis
ved døden, men hvis Gud også er på Jorden, kan antagonismen udviskes.
Alting hænger sammen: det åndelige og det jordiske. 25 Man må blot
opfatte alting som en enhed. Idealet er at blive i ét med naturen, som
ofte i hans digtning fremstilles besjælet af det guddommelige.

I hans digt Lær mig, o skov, at visne glad fra 1817 forsøger det lyriske
jeg at efterstræbe dette livssyn. Digtet har længsel og paradis som
motiv, men dets hovedpointe er også, som titlen antyder, at man kan lære
af sine omgivelser og føle det guddommelige, som er tilstede på Jorden.

Det lyriske jeg forsøger i digtet at forbinde den ydre verden med sin
indre verden: "Lær mig, o lille trækfugl, du, / at svinge mig med
frejdig hu / til ubekendte strande!" (s. 2, v. 1-3). Jegets længsel
efter frihed og Paradiset beskrives gennem trækfuglen, som frejdigt
flyver afsted.

Trækfuglen bærer en guddommelig frihed i sig, som jeget ser og mærker.
At naturen skulle rumme det guddommelige er et klart tema gennem hele
digtet. Det vises gennem besjæling af naturen og ved gentagelsen af
ordene "lær mig". Sådan begynder de første strofer og taler direkte til
naturens væsener: træet, trækfuglen og sommerfuglen. I sidste strofe
bruges samme ord til at tale direkte til Jesus Krist. Denne
gentagelsesfigur sidestiller tydeligt naturen med den guddommelige
frelser. Det, at jeget tilbeder naturen og ser op til dens visdom og
frihed, er på samme måde med til at ophøje det naturlige til noget
åndeligt.

Brugen af symboler er ofte fremtrædende i litteratur om død. Det kan
være nemmere at beskrive døden, som ellers er abstrakt, hvis vi
forbinder den med lidt mere konkrete ting som krager, manden med leen
eller paradisets have. Også i dette digt bliver symboler brugt til at
portrættere døden. Døden er ubekendte strande, evighedens sommer, et
bedre forår og Paradis.

Symbolerne har en positiv ladning, for på trods af Oehlenschlägers ide
om at liv og død ikke nødvendigvis er modsætninger, bliver døden stadig
romantiseret som det endelige møde med Gud og desuden en frisættelse fra
de jordiske kvaler, man trods alt møder som menneske.

Dette understreges også gennem antiteser: at kravle som en orm overfor
at flyve som en sommerfugl. Vinteren her overfor den evige sommer hist.
Herrens smil overfor jegets sorg.

Længslen vokser, som digtet skrider frem. I begyndelsen præsenteres en
venten på et bedre forår, men også en lyst til at lære at nyde livet
mens det er i gang. At lære at visne glad som træet: "Lær mig, o skov,
at visne glad / som sent i høst dit gule blad; / et bedre forår kommer."
(s.1, v. 1-3).

Gennem digtet udvikler dette sig til en mere desperat længsel. Det ses,
da jeget sammenligner sig selv med en orm, der snart skal blive en
sommerfugl og flyve bort, et billede, som ofte er brugt til at beskrive
menneskets rejse til Paradis. Desuden udtrykkes det klart i sidste
strofe, hvor jeget beskriver livet på Jord som sorgfuldt: "min Herrer,
fresler, Jesus Krist / lær mig at tvinge sorgen"(s. 4, v. 2-3).

Digtet er traditionelt og har en helt fast form. Det består af fire
strofer med hver seks vers, og det følger et fast rimskema med enderim i
rækkefølgen AABCCB. Desuden har det en bunden jambisk verserytme. Rytme
og ordvalg giver digtet dets højtidelige stil, hvilket stemmer overens
med digtets brugslyriske funktion som salme.

Salmen kan noget særligt som genre, når man skal tematisere liv og død.
For det første er salmen en sang, der synges i fællesskab. På trods af
menneskers forskelligheder er lige netop det at skulle erkende livets
ende noget, vi er fælles om. For det andet bærer salmen jo også en
religiøs funktion og har derfor et forudbestemt syn på liv og død. Døden
er et efterliv hos Gud. Og salmen er en tilbedelse af det helligste, og
sproget må derfor også afspejle højtideligheden i denne handling.

En ode er på samme måde et højtideligt digt, men uden det religiøse
aspekt. Når oden som genre beskæftiger sig med døden, er det særligt,
fordi man ofte meget direkte tilegner en ode til nogen. Og når denne
nogen bliver Døden, etableres der en kontakt til det ukendte og
mystiske, som er spændende.

Benny Andersen (1929-2018) har skrevet digtet "Ode til døden", som udkom
i digtsamlingen "Sjælen marineret2 i 2001. I modsætning til salmen er
digtet moderne og frit i stilen. I digtet reflekteres der over, at døden
ikke blot er et tab af eget liv, men også tab af sine elskede. Digtets
første ud af tre strofer giver udtryk for, at digterjeget har affundet
sig med at skulle forlade livet: "du består / god dag at dø på / hvis
det skulle være / om end mandag ville passe bedre" (s. 1, v. 12-15).
Klassisk for Benny Andersen er humor brugt som virkemiddel til at
fremhæve det lidt absurde og give hverdagslige ord og vendinger en ny og
måske flertydig betydning. Helt kynisk beregner jeget hvilken dag, der
ville være bedst at dø på, og om jeget har levet godt nok til at dø:
"facit: / det kunne have gået meget værre / men det gik dog meget bedre"
(s. 1, v. 7-9). Det er altså et afslappet forhold til døden, der
fremvises i første strofe, men i anden og tredje strofe ændrer digtet
standpunkt. Da jeget kommer i tanke om at skulle miste sin elskede, er
døden pludselig mere skræmmende. I en kærlighedserklæring til jegets
elskede begynder tredje strofe med en lang opremsning af alle de ting,
som jeget elsker ved sin elskede. Dette sker helt uden kommatering, og
det kommer derfor til at virke som en endeløs strøm af kærlighed.

Humoren bliver igen brugt som virkemiddel, når det lyriske jeg taler
direkte til døden: "men hold nallerne fra hende / forstået?" (s. 3, v.
13-14). Dette bryder med den klassiske ode-stil, som plejer at være mere
alvorsfuld. Med vrøvleordet hallelunej får Andersen også smidt en
drillende kommentar til religion, og stiller sig helt i modsætning til
Oehlenschläger.

Digtet livssyn er også et helt andet end i "Lær mig, o skov, at visne
glad\*. Der er fokus på det, man ville miste. Der er en kærlighed til
livet. Der er ideen om, at man kun har et liv, og at man derfor må gøre
sit bedste, mens man endnu lever. Man må forsøge at bestå. Dette passer
godt i den litteraturhistoriske sammenhæng, hvor digtere som Søren Ulrik
Thomsen, Inger Christensen og Henrik Nordbrandt også fra 90'erne til
00'erne kredsede om døden som tema i deres digtning. De nævnte digtere
kiggede som Andersen på døden fra et voksent perspektiv, hvor jeget har
gennemlevet kærlighed og sorg og har et liv at se tilbage på.

At livet har en dybere betydning er for mennesker tæt på umuligt ikke at
forestille sig. Uanset om det så er det første møde med det
guddommelige, inden man skal omringes af sjælelighed i døden som hos
Adam Oehlenschläger. Eller om den dybere betydning er kærligheden,

erindringerne og det aftryk man har sat som hos Benny Andersen. Uanset
opfattelse er litteraturen om liv og død vigtig, fordi den giver os et
sprog for det, som ellers er svært at placere og forstå.

Bedømmelse:

Stilen er en overbevisende analyserende artikel på et både sprogligt og
analytisk højt niveau.

Forslag til fokus- og/eller diskussionspunkter:

\- Hvor og hvordan fornemmes elevens personlige, faglige stemme
tydeligst?

\- Indramningen: Hvordan vinkles undersøgelsen i indledningen? Hvordan
nuanceres tekst- og emneforståelsen i afslutningen? Hvordan hænger
indledning og afrunding sammen?

\- Hvordan etablerer eleven sammenhæng mellem analysens hvad, hvordan og
hvorfor?

Pressefotografiets rolle og pressefotografens ansvar og udfordringer
(reflekterende

artikel, stx)

En gang for nogle år siden, sad jeg med min familie og spiste aftensmad,
mens nyhederne rullede forbi på tv-skærmen foran os. Det meste var om de
små-konflikter vi døjer med her i Danmark, men der var ét indslag der
gjorde stort indtryk på mig. Det var indslaget om årets presse
fotografi, billederne der fortalte en virkelig historie, en skræmmende
og tankevækkende historie. Det var ikke bare et billede, men en
virkelighed, en realitet, som jeg oftest havde undgået. Da billederne
blev vist, på det der dengang virkede som en enorm storskærm, mærkede
jeg for alvor skrækken og angsten. Mine håndflader blev svedige og min
mad virkede pludselig så kvalm. Verdenen omkring mig var så ægte og
barsk. Havde jeg nogensinde indset dette, hvis det ikke var for
pressefotograferne\...?

I 2017 drog den danske pressefotografen Jacob Ehrbahn ud på en rejse til
Libyens kyster, en rejse der med tiden skulle vise sig at være et
spørgsmål om etik og medmenneskelighed. Det blev til et indslag af
navnet, Farlig Rejse, i Politiken. I indslaget ser vi, hvordan
redningsbådene punkterer og hvordan det flyder med døde mennesker,
levende mennesker og det der engang var et helt almindeligt menneske. I
dette indslag er der ikke lagt filter på, og vi ser hvordan den
virkelige verden til tider kan se ud. Lyden der kører, er lyden af
desperate mennesker, der prøver at redde døende mennesker, det er lyden
af afmagt og lyden af motorbådens motorer.

Jacob Ehrbahn tog med på denne tur, for at tage billeder, da han bardus
stod over for et kæmpe dilemma; skulle han tage billeder eller skulle
han redde de mennesker der lå omkring ham i vandet? Dette blev for
Ehrbahn en beslutning, der uanset hvad, kom til at ændre hans liv: "Hvis
jeg kom ud i en situation, hvor jeg bagefter kunne sige til mig selv, at
jeg kom til at tage et billede i stedet for måske at redde et liv, så
ville jeg have svært ved at leve videre med det... Så på et mentalt
plan, havde jeg taget den beslutning hjemmefra..."(0:2:30). Dette citat
er supervigtigt, for det viser den kæmpe splittelse, som selv
fotograferne står overfor når de ender i sådanne situationer, at det er
et spørgsmål om liv eller død. I indslaget fortæller Ehrbahn at det er
noget han har kæmpet for i 27 år, og det derfor også var så svært for
ham at træffe dette valg. Når man går fra at være menneskelig og
genkendelig til umenneskelig og ugenkendelig. Når man prioriterer det
gode billede, frem for et menneskeliv, man måske kunne have reddet. Men
vi er så uoplyste og selvoptaget, at den verden som kredser omkring os,
ikke er virkelig nok. Vi tror ikke på det vi hører. Vi skal se det med
vores egne øjne og vi skal mærke det på vores egen krop, før tanken
rammer os, at der foregår så virkelige ting omkring os.

Luk øjnene og forestil dig dette: Du vandrer gennem de ødelagte gader,
gående med en last i armene. Du flokkes med mænd, der råber og skriger,
som dyr i et bur. Det er varmt, vammelt og virkeligt. Et øjeblik lukker
du øjnene, for at åbne dem igen og indser, at alt er det samme. De samme
ødelagte gader, de samme tomme øjne, de samme knuste hjerter. I dine
arme, bærer du dit eget barn, dødt. For et par timer siden, blev byen du
opvoksede i, bombet af fly. Du var ikke forberedt, dit barn var ikke
forberedt. Tiden før datiden, sendte du dit barn på gaden for at lege.

I samme øjeblik raserer flyene over den grå himmel og kaster de tunge
bomber, der om få sekunder, skal blive det sidste du husker. Kaos, krig
og kød. Du vågner atter og det eneste du ser, er dit barn ligge på
gaden, ubevægelig og død.

Dette moment, blev for mange en realitet, da byen Gaza i 2012 blev
bombet. Den svenske fotograf, Paul Hansen, fangede det øjeblik hvor de
rasende fædre vandrede gennem gaden med deres døde børn i armene. Så
frygtindgydende og så fredeligt. Alt sammen på én gang. Presse
fotografiet vandt i 2013 prisen, "World Press Foto Of The Year"16, og
blev for mange en øjn opvækker. En lille påmindelse om dagens krise, om
det der engang var og det der nu skal komme. Den fremtid vi går i møde
og den datid vi lægger bag os. Ej kan den glemmes, ej må vi hægte os ved
den.

Mit liv virker så tomt, når tankerne om den virkelige verden slår mig.
Slår mig, som tusinde knyttede næver, der raser mod målet, mig. Jeg
lever i en psykose og psykosen lever i mig. Den er kommet for at blive,
psykosen eller virkeligheden? Kan jeg forkaste virkeligheden og begå mig
selv med den verden, jeg kunne tænke mig at leve i? Jeg raser af raseri
og jeg græder. Mine følelser er på måne og jeg er ude af stand til at
tænke klart. Hvordan kan vi leve i denne verden? Så grim og nøgen,
ødelagt og ulækker... Hvis bare jeg ikke vidste det, ville jeg så leve
videre i bedste velgående?

Den funktion en pressefotograf har, kan være afgørende. Den kan være det
punktum der aldrig blev sat, men den kan også være det punktum der
vækker oprør. I et uddrag af bogen "Tid -- om fotojournalistik", hører
vi et citat fra den brasilianske fotograf Sebastiáo Salgado, som
fortællerhvordan han afgør om man nu skal tage det pressefoto eller ej:
"Nogle gange er det bare så hårdt når folk dør, så svært og så
forfærdeligt, at du simpelthen ikke kan holde et kamera op foran
ansigtet på disse mennesker."(ll. 10). Det giver så utrolig god mening
og det er så udtryksfuldt at en anerkendt pressefotograf kan være så
oplyst og medmenneskelig. Det viser den enormt store kontrast som
adskiller de gode pressefotografer, fra de dårlige. Et godt eksempel på
en dårlig pressefotograf er Kevin Carter med billede " Starving Child
And Vulture". Dette er billede af et lille udsultet og døende barn, som
kravler de sidste skridt på jorden medens en grib holder vagt og venter
på barnet dør. I dette øjeblik er det så uværdigt for det barn at ligge
der og dø langsomt, mens der står en fremmede med et kæmpe kamera og
tager billeder i håbet om at blive populær og anerkendt. Det vækkede
enorm debat, da billedet blev udgivet for rigtig mange kunne let se,
hvordan Carter kunne have hjulpet barnet. En trist, men sand historie.

Vi mennesker er så forskelligt anlagt, vores instinkter er så anderledes
og vi er så forskellige i vores tankegang og handlemåde, men én ting vi
alle har tilfælles er den form for adrenalin der sparker ind, i sådanne
situationer som Jacob Ehrbahn stod overfor. "Så er der sådan en underlig
ro, og man sidder der og venter og adrenalinen pumper bare rundt... Man
kan pludselig lugte hvordan folk bare stinker af benzin."(0:8:35. Dette
citat kredser om den virkelig verden, som Ehrbahn stod overfor den dag,
på den båd. Det er så grotesk og så barsk at skulle stille sig til
rådighed på den måde og pludselig være den afgørende faktorer, for nogle
helt fremmede mennesker. Man kan næsten ikke forestille sig, den følelse
han sidder tilbage med, dengang han kom hjem igen. Hjem til sit
almindelige hverdagsliv og hjem til de almindelige mennesker.

Pressefotografer ofrer så meget af deres eget liv, for at få taget det
perfekte billede. Det mentale spil, i at skulle fange den rigtige
stemning og den fysiske følelse af at være til stede, få timer efter en
situation er i udbrud. Vi tænker aldrig rigtig på personen bag kameraet,
som regel altid kun på det der foregår foran kameraet. Det psykiske
helbred, så der i visse situationer bliver lagt til side for en
deadline, der skal fange folket. Den helt almindelige person, som straks
står til rådighed i de farlige øjeblikke. Et kendt eksempel var Daniel
Ryge, som for nogle år siden blev taget til fange i Syrien, fordi han
har dansk pressefotograf. Det, pressefotografer hver dag sætter på spil,
har vi ikke med i vores overvejelser, når vi ser de skræmmende
fotografier.

Skræmmende. Skærende. Skingrende sindssyg. Angrebet bag fra, rammer min
forvirring mig og jeg sanser ikke at stoppe denne tankestrøm, for noget
må den da føre til. Tilstoppede tanker, sætter sig i lås bag min
pandelap. Tomhed og tykhed. Forvirring og afkræft. Jeg vil så gerne gøre
noget, så gerne være noget betydeligt. Hvad kræver det for mig, at gøre
det indtryk der er så afgørende? Det opråb der skal fange min omverden,
den plads i samfundet jeg har, er faldet til bunden. Hvorfor kan de ikke
se det? Hvorfor kan vi ikke stoppe det? Krigen, flygtningene, den
globale opvarmning. Min fremtid står på spil, men jeg kan ikke være en
del af spillet. Jeg kan ikke gøre den store forskel. Sætter mig i stedet
for en anden. En anden med betydning, en pressefotograf. Magten ligger i
mine hænder, tager jeg billedet eller tager jeg hånden? Hånden der
rækker ud efter hjælp, bliver afslået til fordel for elektronik. De kan
begge ændre synet på omverdenen, men kan vores omverden ændre synes på
os?

Det er så tragisk, at se disse ting og at høre om dem. Alligevel sætter
vi en form for mistænksomhed op og falder alligevel tilbage i vores
trygge, lune rammer hvor vi ikke har behov for at indse disse sandheder
der ligger for øjnene af os, så vi gemmer dem væk. Gemmer dem væk indtil
dagen efter, hvor nyhederne atter kører derudad.

Pressefotografering er så meget, det betyder så meget. Det giver så
meget og vi giver så lidt til dem, der giver sit bedste. Men
anerkendelsen kan ikke være nok. Det store spørgsmål om etik, rigtig og
forkert. Jacob Ehrbahn, en mand med fornuft. En mand med selvindsigt. En
mand der træf det rigtige valg. Satte sin egen karrierer til side, for
de uværdige mennesker, der lå i dødens suppe. Uden det indslag, uden det
billede og uden den artikel, ville vi leve i en verden ombundet af
bobleplast og vi ville være ude af stand til at tænke på andre end os
selv. Uden pressen, uden journalisterne og uden nyhedsværterne, ville vi
ikke ane hvad der faktisk foregik i den verden vi lever i. Jeg havde
ikke indset de ting, jeg indså dengang for nogle år siden. Mine tænker
falder så ofte på de mennesker omkring mig, som har det så meget værre
end mig. Uden pressefotograferne var det ikke gået op for mig. Vi kan
ikke leve uden dem. Af hjertet tak, til 110 dem som hver dag sætter sit
eget liv på spil og træffer den rigtige beslutning. Uden jer, vidste vi
intet.

Pressefotografiets rolle og pressefotografens ansvar og udfordringer
(reflekterende artikel, stx)

Blitz. Som et mantra kører det rundt: Aktualitet, væsentlighed,
konflikt, identifikation og sensation. Ligesom nyhedsteksten under
tv-avisen, som skriver de største overskrifter lige nu og her. Målet er
at fange seeren, gøre sig selv berømt eller vise virkeligheden, som den
er.

Når pressefotografen træder ind i soveværelset ved en prostitueret, for
at vise netop hendes virkelighed. Stående over hendes korpus, hvor man
kan se sindet forsvinde langt væk, imens hun lægger krop til en
tilfældig mands lyster. Hun søger sikkert til hendes fjerneste krog af
øverste etage. Eller situationen, når pressefotografen lige vinkler
kameraet parallelt væk fra sin mave for at trykke en enkelt gang på
knappen. Blitz. Smerten foreviget på filmrullen og hans nethinde. Et
øjebliksbillede af sorgen ved at miste nogen. Moderen, som er lige ved
at hoppe i graven med sin søn. Grænsen for, hvornår man kan have på
samvittigheden, at dette nu er for evigt, opstår. Den prostituerede, den
sorgtyngede mor, døende flygtninge i havet eller en overnaturlig pige,
som er foreviget. Når kameraet har sagt klik, kan man ikke tage det
tilbage. Øjebliksbillederne som måske er så almengyldigt vigtige, at det
bliver forsvarligt at udløse denne blitz? At sætte tingene i øjenhøjde,
så vi bliver tvunget til at tage stilling.

Billedet, som gør teksten til en realitet. Virkeligheden fremstillet som
noget realistisk og håndgribelig. Eller måske mere som en knytnæve med
100 km/timen? Den unge korthårede pige, Omayra Sanchez er fotograferet
af den franske pressefotograf Frank Fournier i år 1985.

Et vulkanudbrud fremkalder en lavine af mudderskred tæt ved den lille
bjergby Amero i Andesbjergene. 25.000 mennesker døde. Det første, der
springer i øjnene, er hendes dæmonøjne, der skriger død, rædsel og
ødelæggelse. Hun ses titte op af mudderet vand med blikretning direkte
imod seerens sjæl. Man får en følelse af, at man burde skamme sig. At
man burde kravle ind i sit sneglehus. Den lille pige i det gyldne snit
er iblandt de døde. Vi ser hendes hvide hånd i forgrunden, der slapt er
ved at miste sit greb, så hun for altid vil synke ned i dybet. Hun er så
autentisk, at det næsten virker som fiktion. En overnaturlig vandnymfe,
som vil trække dig med sig ned på bunden. Dette eksempel rykker ved ens
grænser, for hvad vil fotografen sige med billedet? Det er vel ikke for
hendes skyld, at billedet blev taget. Pressebilleder er vel til for at
male en nyhed frem. For at gøre det til en realitet. En realitet for
danskerne, der sidder højt mod nord og trækker på skuldrene over
flygtninge i redningsbåde eller når den muslimske minoritet i Kina
jages. For denne grumhed er svær at forestille sig, hvis man ikke er
der. Netop denne pointe vises tæt ved Libyens kyst. Den 47-årige danske
journalist, Jacob Ehrbahn render rundt på redningsbåden Sea-Watch med et
go-pro kamera på hovedet. Et nødopkald over radioen. Synet de møder er
rent kaos. Sorte mennesker ligger overalt i vandet med deres orange
redningsveste oppe ved ørene. Flere kan ikke svømme. Flere er døde.
Jacob Ehrbahn filmede nyhedsreportagen Farlig rejse i 2017 og blev bragt
på politiken.dk. Her giver han et malende billede af fotografens ansvar
i kontrast til medmenneskets. Ved brug af en blanding af voice-over og
real lyd får Ehrbahn kommenterer på dette dilemma. Skal man i sådan en
situation være fotograf eller hjælper? Hvis han står overfor at tage et
billede eller redde et liv. Hvad vil han så gøre? Han mener selv, at han
vil vælge næstekærligheden. Seeren fanges, når han griber fat i den ene
hånd efter den anden og trækker de trætte mennesker op over rælingen.
Men da Ehrbahn beslutter at tage et billede af redningsveste-gruppen med
en død gravid dame, er det så professionalisme eller kynisme? Med jobbet
som pressefotograf følger ansvaret om, at man skal vise virkelighedens
billede. Giver det så én ret til at droppe medmenneskeligheden? Jeg
tror, at det kan gradbøjes. Pressebilledet er til for at give seeren
sanseindtryk med, men for hvilken pris? Tidligere sagde jeg, at
pressebilledet er til for at male nyheden frem for os. Men nu, når jeg
tænker over det, er det så etisk forsvarligt at tage billeder af
mennesker i deres mest sårbare øjeblikke? Er det virkelig
pressefotografiets rolle? Ja, det giver en lidt ondt i maven, men det
giver også et virkelighedsnært, måske endda rørende billede af verden i
mediernes nyhedsformidling. Det fremprovokerer måske ligefrem en følelse
af empati. Samtidig gør det os måske passive overfor smerten? Død, krig
og druknende mennesker er hverdagskost for de fleste danskere. Men måske
netop derfor, skal der ekstra stærke pressebilleder og reportager til.
Dog står pressefotografer overfor dilemmaet, hvilken pris er man villig
til at betale? Og her taler vi ikke om penge. I bogen Tid -- om
fotojournalistik fra 1990 af den danske fotograf Henrik Saxgren stiller
han selv spørgsmålstegn ved netop det. Derfor citerer han den
brasilianske fotograf Sebastia'o Salgado, som forklarer at værdighed, er
nøglen. Han forklarer, at "der er nogle situationer, hvor livet er for
modbydeligt". Man mærker tydeligt Salgados etos, da han i samme stil,
som Jacob Ehrbahn forklarer: "at du måske godt kunne forestille dig, at
det kunne blive et vældig udtryksfuldt billede, men samtidig ved du, at
et kamera nu ville være som at plante en stor sko i ansigtet på dem".
Det kunne være døden, sorgen eller et tredje scenarie, hvor smerten
ville være så uudholdelig, at seeren næsten ville briste. Men går man så
ikke netop glip af de vigtigste øjeblikke, hvor sparket i ansigtet
"bare" er et grundvilkår for journalistik? På samme fod, som de såkaldte
nyhedskriterier, der skaber en god historie. Hvis den portrætteredes
værdighed er nøglen til, hvornår det er professionelt, hvor ligger
grænsen så for uværdighed? Da Jacob Ehrbahn eller Frank Fournier tog
deres billeder, var det så værdigt? Vi ser en gråzone tage form.
Defineres zonen ved, om det er på bekostning af den portrætterede eller
deres familie?

Grænsen varierer måske også alt efter, om det omhandler tilstande i
udlandet eller noget mere almengældende som fx død, fødsel,
folketingsvalg etc.

Den svenske fotograf, Paul Hansen tog pressebilledet Gaza Burial i år
2012, hvor han viser en gruppe af mænd gå igennem det sønderbombede Gaza
tæt ved Israel med to dræbte børn. Først fanges ens blik af det gyldne
snit, hvor en mand i et øjebliksbillede er blevetfanget med et måbende
ansigtsudtryk. De øvrige mænd har en blanding af sorg, raseri og
beslutsomhed malet i ansigtet. De to børn i mændenes favn ses pakket ind
i fredens farve, hvid. Som døde faraoer bæres de igennem gaderne. Måske
netop lige her, er vi vidne til, hvordan komplekse følelser beskrives,
som ellers er svære at indfange på papir.

Ansigtsudtryk, som kan udtrykke komplekse følelses sammensætninger
nemmere end ved det skrevne ord. Det er måske også pointen med
pressefoto? At indfange, fastholde og overbevise os om det komplekse
menneske. Den komplekse verden, hvor alt ikke bare er sort på hvidt. Det
så man, da pressebilleder tog fat i alle amerikanerne, da de modtog
billeder af Vietnamkrigen. Billedet stemte ikke overens med ens brutale
propaganda-billede af fjenden.

Som pressefotograf har man en mulighed for at udnytte ens magt ved, at
vise virkeligheden. Trykke på knappen. Blitz. Trykke på knappen, så
spark i hovedet falder som dominobrikker, og det hele går op i en højere
enighed. Eller det er måske et for romantiseret mål med et for positivt
menneskesyn? Pressefotografen har magten til at manipulere forbrugerne
til at læse brødteksten. Men ikke for enhver pris. At indfange fårene og
tvinge dem til at læse om luftangreb i Gaza, et vulkanudbrud i
Andesbjergene eller hvordan livet er som dansk prostitueret. Måske er
pressefotoets rolle bare at fange vores opmærksomhed som forbruger,
eller er det rent faktisk at kickstarte vores empati for omverdenen?

Indspark til bedømmelse:

De to reflekterende artikler her begge har meget tydelige personlige
stemmer og meget på hjerte.

Forslag til fokus- og/eller diskussionspunkter:

\- Tjener brugen af sproglige og stilistiske et mål, eller er der
steder, hvor det bliver staffage/overflødig pynt? Er der steder, hvor
den personlige stemme kammer over?

\- Tjener brugen af eksempler et tydeligt fagligt mål?

\- Hvad gør stilene for at etablere en dialogisk stemme? Hvor fungerer
det bedst?

\- Hvor ser vi bevægelserne mellem konkret og abstrakt, og hvor tydelig
er den faglige progression i de to stile?
