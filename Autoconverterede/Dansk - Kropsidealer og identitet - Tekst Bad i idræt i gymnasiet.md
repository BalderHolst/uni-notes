Debatterende artikel: Kropsidealer og identitet

Skriv en debatterende artikel, hvor du undersøger, hvilke kropsidealer,
der ses i samfundet, og hvilken betydning dette har for ens identitet.
Fremlæg gerne konkrete eksempler.

Argumenter for og imod forskellige synspunkter

Undersøgelsen skal fokusere på:

-   at diskutere i hvilket omfang man påvirkes af kropsidealer, og
    hvorvidt det har betydning for ens identitetsdannelse

-   at underbygge din argumentation med konkrete eksempler

-   at præsentere emnet med en fokuseret indledning og diskussion, hvor
    du forsøger at overbevise din læser gennem en stærk og
    velgennemtænkt argumentation med en afslutning, der markerer dit
    synspunkt

Debat: Jeg ville ønske, at jeg også turde gå i bad

ANNE SOPHIE WARBERG HÆKKERUP, GYMNASIEELEV

29\. november 2016, Politiken 

KROPSIDEALER

*I min gymnasieklasse går pigerne aldrig i bad foran hinanden
efter idræt. Jeg er bange for, at det er et symptom på et større problem
i vores ungdomskultur.*

Jeg går i en gymnasieklasse, hvor pigerne ikke tør bade sammen. Da jeg
startede i 1. g, efter et år på en frimodig efterskole, så jeg det som
en selvfølge at bade sammen efter idræt. Men da vi første gang stod i
omklædningsrummet efter at have løbet runder i parken, viste det sig, at
jeg var den eneste, der havde det på den måde. Eller sådan kom det i
hvert fald til at føles.

Med ryggen til de andre piger tog jeg mit idrætstøj af og et håndklæde
omkring mig. Det var helt naturligt for mig, men da jeg vendte mig om,
gik det op for mig, at jeg var den eneste, der ikke havde beholdt
undertøjet på.

Jeg spurgte de piger, der stod omkring mig, om de ikke skulle i bad. Men
en havde glemt sit håndklæde, en anden havde ikke svedt. En tredje så
sig undersøgende omkring og rystede så undskyldende på hovedet. Jeg
strammede håndklædet omkring mig og gik ud i badet. Over for bruserne
hang en håndvask med et spejl over. Der stod en pige og vaskede sig
under armene. Bag hende stod to andre piger i kø til at gøre det samme.

Jeg så pigerne i øjnene gennem spejlet. Al den frimodighed, jeg har
samlet sammen i løbet af et år på efterskole, krympede under deres
blikke. I stedet kom en nagende skamfuldhed snigende. Aldrig havde jeg
følt mig så nøgen, som da jeg vendte om for at gå ind og tage mit tøj på
igen. Jeg var klædt af til skindet. Bogstavelig talt.

Den naturlighed, jeg følte ved at gå i bad sammen med andre, er nu væk.
Mine værdier om frisind og frimodighed er forsvundet, forduftet til
fordel for forlegenhed. En undersøgelse foretaget af Center for
Ungdomsstudier viser, at mere end 50 procent af 1.300 adspurgte unge
mellem 13 og 16 år ikke bryder sig om at bade sammen med andre.

Jamen, skal vi absolut alle sammen bade med bare bryster på stranden og
smide tøjet uhæmmet, hvor end vi kommer frem? Nej, selvfølgelig ikke.

Men det her er badet efter skoleidræt. Netop her burde alle da føle sig
trygge.

Jeg er bange for, at den høje andel er et symptom på et stort
underliggende problem i vores ungdomskultur.

Vores opfattelse af kroppen. Problemet er ikke, at vi ikke går
i bad sammen længere. Problemet er, at vi ikke tør gøre det.

Problemet er vores kropsidealer.

De er fuldstændig forskruede.

Debatten om forskruede kropsidealer er ikke ny. Tidligere var det den
åleslanke Twiggy, der kiggede ned fra reklamesøjlerne med sine store
dådyrøjne. Nu holder vi alle øje med hinanden på de sociale medier.
Derfor er idealet om den perfekte krop blevet omnipotent. Før i tiden
kunne man have et distanceret forhold til idealet. Selv om det
eksisterede i film og reklamer, var det ikke nærværende i hverdagen.

Sådan er det bare ikke længere.

I dag er vi derimod alle sammen med til at forstærke det ved at poste
billeder fra vores gode vinkel og gemme alle vores usikkerheder væk. Det
var eksempelvis populært at dele billeder på Instagram med tagget \#
bikinibridge for et par år siden. Du har en \' bikini bridge\', hvis
dine hofteben stritter længere op end din mave, når du ligger ned, så
bikiniunderdelen således \' svæver\' udspændt over den nederste del af
maven -som en bro.

Da Twiggy pyntede reklamesøjlerne, var hun reklamebranchens fremstilling
af den perfekte krop.

Men i omklædningsrummet efter idræt og under bruseren i svømmehallen
bliver idealet brudt, fordi der findes alle mulige forskellige kroppe.

N gå i bad sammen efter idræt, bliver idealet fra bikinibrobillederne
aldrig brudt. Hvordan skal det nogensinde gå op for folk, at alle kroppe
er unikke, og at størstedelen slet ikke passer ind i idealet, hvis ikke
vi bader sammen, hvis vi ikke ser hinanden nøgne? I forvejen går alt for
mange piger rundt og har det dårligt med sig selv på grund af deres helt
almindelige krop. Det er der ingen grund til.

Jeg badede ikke efter idræt resten af 1. g, selv om jeg egentlig gerne
ville. Jeg turde ikke gøre det anderledes end de andre, så jeg affandt
mig med, at det ikke var noget, vi gjorde sammen. Men jeg tror ikke, vi
kan modarbejde de sociale mediers forskruede opstilling af den ideelle
krop, hvis ikke vi er med til at vise, at alle mennesker ser forskellige
ud.

Derfor er jeg begyndt at gå i bad efter hver eneste idrætstime. Og det
virker: En dag, hvor vi havde lavet løbetest, og jeg stod
i badet bagefter, sagde en af pigerne fra min klasse nemlig til mig: Ej,
jeg ville ønske, jeg også turde gå i bad.

Problemet er ikke, at vi ikke går i bad sammen længere.

Problemet er, at vi ikke tør gøre det.
