FRANÇOIS RABELAIS (ca. 1494-1553)

Af *Gargantua og Pantagruel* (1532 ff.)

Da landsbyen således var plyndret, drog de af sted til klostret under
ræddelig larmen; men de fandt abbediet omhyggeligt lukket og låset;
hovedhæren drog da videre mod vadestedet ved Veda undtagen syv
kompagnier fodfolk og 200 ridende lansenérer, der blev tilbage og rev
havemuren ned for at ødelægge hele vinhøsten.

De arme sølle munke vidste ikke, hvilken helgen de skulle tage deres
tilflugt til i denne ulykke. For alle tilfældes skyld lod de klemte: *ad
capitulum capitulantes*. (Til kapitlet, de, der har stemme i kapitlet).
Her blev det besluttet, at de skulle foranstalte en statelig procession,
forskønnet ved forsangersalmer og litanier *contra hostium insidias*
(mod fjendernes rænker) spækket med skønne *responsa pro pace* (kor-svar
for freden).

I abbediet var der dengang en klosterbroder, der hed broder Johan af
Hakkemadsordenen, ung og tiltalende, kvik og lystig, yderst behændig,
kæk og forvoven og rådsnar. Han var høj og mager, vel skåren for
tungebåndet, meget vel begunstiget med hensyn til næse, flink til at
aflire morgenbønner, rask til at besørge messer og til at møge vigilier
fra sig, kort og godt den bedste munk, der nogen tid har været til, så
længe denne munkende verden har munket af munkevæsen, for resten lærd
lige til tænderne, når det gjaldt bønnebogen.

Da han nu hørte den larm, fjenden gjorde over hele klostrets vingård,
kom han ud for at se, hvad de lavede. Og da han nu opdager, at de
plyndrer vinhaven, der skulle yde dem vin hele det næste år, iler han
tilbage til kirkens kor, hvor de andre munke stod samlede, stumme af
forfærdelse, som klokkestøbere, når de ser en revne i klokken. Da han
hørte dem synge: *Im, nim, pe, ne, ne, ne, ne, ne, ne, tum, ne, num,
num, ini, i, mi, i, mi, co, o, ne, no, o, o, ne, no, ne, no, no, no,
rum, ne, num, num* (Impetum inimicorum ne timeritis = Frygt ikke
fjendernes anfald!) sagde han:

\- Det er rigtig skidt sunget. Hvorfor, i Guds navn, synger I ikke:

> Farvel du min kurv og min drue;
>
> det er alt, ja alt sammen væk!

Fanden skal hente mig, om de ikke er i vor vinhave og skærer løs på
ranker og druer, så der, Guds død, i de næste fire år ikke er en
drueklase tilbage deri. Ved den hellige Jakobs tykke mave, hvad skal vi
drikke i den tid; vi arme djævle? Min herre og Gud, *da mihi potum* (giv
mig at drikke).

Da sagde prioren:

\- Hvad vil den drukkenbolt her? Sæt ham i fængsel! Sådan at forplumre
gudstjenesten!

\- Ja men vintjenesten da? sagde munken. Lad os sørge for, at vinen ikke
bliver plumret; for I, hr. prior, holder jo selv af at drikke et glas af
den bedste vin. Det gør enhver brav mand. En ærlig mand hader aldrig et
godt glas vin: det er god munkesentens. Men de kor-svar, I nylig sang,
var, ved Gud i himlen, ikke på rette plads. Hvorfor er vore bønner korte
i korn- og vinhøstens tid, men lange ved advent og i vintertiden? Broder
Macé Pelosse i højsalig ihukommelse, en nidkær værner af vor religion
(gid fanden annamme mig!) fortalte mig, jeg husker det vel, at grunden
var den, at vi den­ne årstid gjorde vel i at perse vinen og gøre den
drikkelig; men i vintertiden skulle vi drikke den.

Og hør nu, mine herrer, I, der elsker vinen; følg mig! For -- hør nu et
dri­stigt ord -- gid den hellige Antonius må brænde mig, om nogen af
dem, der ikke har hjulpet med til at frelse vinhaven, nogen sinde skal
få mosten at smage. Guds død! Selve kirkens ejendomme! Ak, nej, nej! I
djævelens skind og ben! Den hellige Thomas af England gik med glæde i
døden for dem. Dersom jeg døde på sådan vis, ville jeg da ikke også
blive helgen? Men jeg skal nu aldrig dø, det overlader jeg til de andre.

Med disse ord trak han sin store messekåbe af og greb om stangen til
korset, der var af det bedste rønnebærtræ, så lang som en lanse; den lå
fast i hånden, delvis overmalet med liljeblomster, der nu omtrent var
udviskede. Således fo'r han ud i sin bare kittel, kiltrede kutten op og
gik med sin korsstav så drabeligt løs på fjenderne, der huggede i sig af
druerne i vinhaven uden orden, uden fane, uden trompet eller tromme. For
fanebærerne havde sat deres faner og standarter op ad muren.
Trommeslagerne havde slået skindet ind på den ene side af deres trommer
og fyldt dem med druer. Også trompeterne var fuldt ladede med
drueklaser, alt var i vild uorden. -- Han tærskede nu så vældigt løs på
dem, uden at råbe varsko, at han væltede dem om som svin, og huggede på
kryds og tværs efter gammel fægtekunsts regler.

På nogle af dem smadrede han hjernen, på andre brækkede han arme og ben,
på andre igen slog han halshvirvlerne af led, enkelte fik nyrerne
masede, en skar han næsen af, en anden gav han et blåt øje; kløvede
kæbebenet på én, knaldede næverne ned i halsen på en anden, slog
skulderblade i smadder, kvæstede lægge, bankede hofter ud af deres leje.

Dersom nogen ville skjule sig bag de tætteste vinranker, kvasede han
hele rygbenet og brækkede lænderne på ham som på en hund.

Dersom en ville frelse sig ved flugt, slog han hans baghoved i stumper,
så det gik helt op i sømmene.

Dersom nogen klatrede op i et træ i den tro, at nu var *han* i
sikkerhed, spiddede han ham på sin stok i bagdelen.

Dersom nogen af hans gamle bekendte råbte til ham: \"Hej! Broder Johan!
Min gode ven, broder Johan! Jeg overgiver mig,\" svarede han: \"Det er
du nok nødt til; men samtidig skal du give din sjæl til alle djævle.\"

Og straks høvlede han løs på ham. Og hvis nogen var dumdristig nok til
at byde ham stangen, ansigt til ansigt, viste han sine musklers kraft
ved at gennembore deres bryst, mellemgulv og hjerte. Andre stak han
nederst mellem ribbenene, vendte op og ned på deres maveindhold, så de
faldt døde om på stedet. Andre stødte han så drabeligt gennem navlen, så
tarmene væltede ud af dem. Og flere af kujonerne spiddede han gennem
endetarmen. Tro mig, det var et af de græsseligste syn, man nogen tid
havde set.

NOTER

Fransk forfatter født i landskabet Touraine i nærheden af Chinon som søn
af en velstående jurist og proprietær. Han blev sat i klosterskole og
studerede teologi og skolastisk filosofi hos franciskanermunkene. Han
har senere i sit forfatterskab gjort grundigt nar af sine lærere og
deres forældede undervisningsmetoder. I begyndelsen af 1520-erne træffer
vi ham som munk i et franciskanerkloster. Her erhvervede han den viden
om klosterlivet, som han udnyttede så overdådigt i sin roman. Men her
blev han også af gode venner sat i gang med humanistiske studier og blev
ivrigt interesseret i tilegnelsen af græsk sprog og litteratur.
Teologerne ved Sorbonne, Paris\' universitet, fik imidlertid
græskstudiet forbudt i Frankrig af frygt for konsekvenserne af den
påvirkning, der udgik fra Erasmus af Rotterdams skrifter. Følgen blev
for Rabelais, at hans græskbøger blev beslaglagt. Med tilladelse fra
paven blev han optaget i et benediktinerkloster, hvor man så mindre
strengt på de humanistiske studier. Han fik mange bekendtskaber uden for
klosteret blandt folk, der delte hans interesser for den nye tids
videnskaber, som bygger på iagttagelse og erfaring og ikke længere vil
lade sig nøje med skolastisk lærdom og teologi.

Rabelais følte sig stærkt tilskyndet i sine humanistiske bestræbelser af
Erasmus af Rotterdam og korresponderede stærkt med ham i mange år.

I 1530 blev Rabelais indskrevet som medicinsk studerende ved
universitetet i Montpellier. Han studerede også ved en del andre
universiteter og førte - som flere af datidens studenter - en
omflakkende tilværelse. Sin lægeuddannelse afsluttede han med at tage
doktorgraden. -- Som læge i Lyon foretog Rabelais en anatomisk
dissektion, noget epokegørende nyt i lægevidenskabens historie. Det er
et udpræget renæssancetræk: at se med egne øjne i stedet for at tro på
overleveret lærdom.

Klosterlivet havde han sagt farvel til uden tilladelse. Indflydelsesrige
velyndere sørgede for, at han fik tilgivelse for sit løftebrud og
skaffede ham forskellige indtægter og begunstigelser, så han kunne dyrke
sit forfatterskab uden at være bundet af alt for tidsrøvende
pligtarbejde.

Mens Rabelais var læge i Lyon, udgav han almanakker til folkelæsning. De
solgtes på markeder og af kolportører. Også en anden art folkelig
litteratur var der stor afsætning på: folkebøger om drabelige kæmper og
lystige gavtyvehistorier. Der fandtes således en krønike om \"den store
og enorme kæmpe Gargantua\". Rabelais tog sig for at skrive en
fortsættelse om hans søn \"den meget berømte Pantagruel\" for at rette
op på sin slunkne økonomi. Bo­gen kom i 1532 og blev en stor succes. I
1534 fulgte han succesen op med en bog om Gargantua himself. I 1546 kom
en 3. del, i 1552 en 4. og efter Rabelais\' død endnu en 5.; men der er
tvivl om, hvorvidt den er forfattet af ham selv.

Bøgerne gik som varmt brød, trods teologernes fordømmelse. Rabelais\'
gode forbindelser med både gejstlige og verdslige magthavere synes at
have beskyttet ham. Forholdene tvang ham dog til at vise større
forsigtighed under udarbejdelsen af bogens senere dele. De teologiske
diskussioner stilles i bero, og Pantagruels tjener, den højst forslagne
Panurge kommer til at spille en fremtrædende rolle med sine
skælmstreger, eventyrlige oplevelser og sine evindelige drøftelser med
alle og enhver om, hvorvidt han skal gifte sig eller lade være.

*Gargantua og Pantagruel* er en overdådig lystig eventyrroman i
folkebøgernes stil, men med en solid virkelighedsbaggrund i den
satiriske skildring af samfundsforhold og samfundstyper. Rabelais har
brugt sine øjne godt, og han har været lydhør for alle samfundsklassers
sprog. Hans sprogregister er imponerende og hans ordforråd enormt.

Forfatterens fantasi er frodig og hans livslyst overdådig. Det giver sig
også udslag i de helt groteske overdrivelser, der præger skildringerne.
Men bag denne primitivitet og dette overskud af sundhed og lystighed
anes også et alvorligere sigte. I religiøs henseende var han dristig og
alt andet end ortodoks. Pedanteri og korruption og meningsløse krigerske
ødelæggelser krænker både hans livslyst og hans humane sindelag. Hans
syn på mennesker er præget af munter overbærenhed, og han drømmer om et
samfund med større frihed og udfoldelsesmuligheder.

Hans værk har øst af digtning af mange slags fra oldtiden og op til hans
egen tid. Senere tiders eventyr- og gavtyveromaner står i gæld til ham.

Gargantua og Pantagruel I-V er fortrinligt oversat til dansk af C. E.
Falbe-Hansen 1945. Udvalgets tekst er fra bd. I 88-92 og skildrer en
episode fra krigen mellem de to nabokonger Grandgousiers og Picrochole.
Foranledningen til krigen er, at nogle af de to kongers folk er kommet i
slagsmål om nogle hvedekager. Ophidset af rygtet herom starter
Picrochole krigen; under denne hærges klosteret Seuille.

Den virkelige baggrund for denne skildring skal være en strid mellem
Rabelais\' fader og hans nabogodsejer.

litani kirkebøn; vigilie bøn for en afdød natten før sjælemessen.
