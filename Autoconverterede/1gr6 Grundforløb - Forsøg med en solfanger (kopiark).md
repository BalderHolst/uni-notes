## Udnyttelse af solens energi

Når man vil udnytte solens energi, kan man gøre det på to forskellige
måder: enten med solceller eller med solfangere. Det første apparat
omsætter solens strålingsenergi til elektrisk energi. Her udnyttes op
til 20% af energien (vi siger her at nyttevirkningen er op til 20%). Det
andet apparat omdanner solens strålingsenergi til varmt vand. Her er
nyttevirkningen væsentlig højere. Hvor højt den er, vil vi undersøge med
dette forsøg.

## Lidt teori med et regneeksempel

Nyttevirkning er forholdet mellem den udnyttede energi og den tilførte
energi. Dette kan skrives med følgende formel:

$$nyttevirkning = \ \frac{\text{udnyttet\ energi}}{tilført\ energi} \bullet 100\%$$

For solfangeren er den udnyttede energi den varmeenergi, som vandet
modtager. Den tilførte energi er den strålingsenergi, som solfangeren
modtager.

### Tilført energi

Hvor meget strålingsenergi, som solfangeren modtager i løbet af et
bestemt tidsrum, kan beregnes på denne måde:

$$Strålingsnergi\ \left( \text{i\ Joule} \right) = solintensiteten \bullet areal\ (i\ kvadratmeter) \bullet tid\ (i\ sekunder)$$

hvor *areal* er solfangerens areal. *Solintensiteten* måles med et
pyranometer i $\frac{\text{Watt}}{m^{2}}$.

Er solintensiteten f.eks. målt til 500 $\frac{\text{Watt}}{m^{2}}$ og
arealet af solfangeren er 2 m^2^ vil den i løbet at 60 sekunder modtage
energien:

$$500\frac{\text{Watt}}{m^{2}} \bullet 2m^{2} \bullet 60\ sekunder = 60.000\ Joule$$

### Udnyttet energi

Den udnyttede energi var den varme, som vandet fik. Som I sikkert kan
huske, skal man bruge ca. 4.2 Joule til at varme 1 gram vand 1 grad op.
For et kg er det derfor omkring 4200 Joule. Vi kan opstille følgende
formel til at udregne hvor meget varmeenergi en bestemt masse vand har
modtaget:

$$varmeenergi\ (i\ Joule) = vandets\ masse\ \left( \text{i\ kg} \right) \bullet 4200\  \bullet temperaturstigning\ (i\ grader)$$

Har solfangeren fået opvarmet 0,5 kg vand 20 grader op, har vandet fået
tilført så meget varmeenergi:

$$0,5\ kg \bullet 4200 \bullet 20\ grader = 21.000\ Joule$$

### Nyttevirkning

Nyttevirkningen fra det ovenstående eksempel kan nu udregnes:

$$nyttevirkning = \ \frac{21.000\ Joule}{60.000\ Joule} \bullet 100\% = 35\%$$

## Formålet med forsøget

I dette forsøg skal I bestemme nyttevirkningen af en solfanger.

## Opstilling og målinger

1.  Placér solfangeren ca. en halv meter fra en kraftig halogenlampe så
    lyset kan skinne direkte ind på solfangeren.

2.  Mål længde og højde af solfangeren og beregn dens *areal* i
    kvadratmeter.

3.  Fyld præcis 500 gram vand (en halv liter) i vandbeholderen og sæt
    kølespiralen forsigtigt ned i vandet

4.  Mål vandets starttemperatur med et termometer, inden lampen tændes
    og skriv det ned:

> Vandets starttemperatur = \_\_\_\_\_\_\_\_\_\_\_\_\_\_\_\_ grader

5.  Kobl pumpen til solfangeren, og tænd pumpen, så vandet cirkulerer
    gennem solfangeren og kølespiralen.

6.  Tænd lampen og mål vandets temperatur hvert minut. Skriv
    temperaturen og tiden ind i en tabel i LoggerPro.

7.  Når der er gået 15 minutter måles sluttemperaturen. Mål lysets
    intensitet ved solfangeren med en pyranometer.

> Vandets sluttemperatur = \_\_\_\_\_\_\_\_\_\_\_\_\_\_\_\_\_\_ grader
>
> Lysets intensitet = \_\_\_\_\_\_\_\_\_\_\_\_\_\_\_\_\_\_\_
> $\frac{\text{Watt}}{m^{2}}$

## Databehandling

a)  Beregn den strålingsenergi som solfangeren har modtaget i løbet af
    de 15 minutter.

b)  Beregn den varmeenergi som solfangeren har leveret til den halve
    liter vand i løbet af de 15 minutter.

c)  Beregn solfangerens nyttevirkning i %.

## Konklusion

-   Hvad blev jeres resultat og sammenlign det med nyttevirkningen af en
    solcelle.

-   Skete der nogle fejl i jeres forsøg, og hvordan påvirkede de i givet
    fald jeres resultater?

-   Har I nogle forbedringsforslag til denne solfanger? Kan den
    forbedres, så dens nyttevirkning bliver højere?
