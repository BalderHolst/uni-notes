MICHAEL STRUNGE

Det kommende

i: *Livets hastighed* (1978)

Det kommende

er bjerge i flammer af livslyst

og sangfugle der vil synge spinkelt og stærkt

om jordens genopstandelse.

Det kommende

er torden af stemmer

udråbt over byens før giftdrivende afgrunde

med styrken fra summen af alle sanser:

»Vi erobrer vor planet på ny

bryder de stivnede cementdatamaters billeder

af os.

Vi er det nye folk

vore sjæle synger vi ud

så bedragernes og magthavernes middelmådighed

vil briste i stykker og angst.

Vi er den nye klarhed

vundet i kampen mod maskinerne

vi er den nye skaberkraft

der skaber skønhed og evighed

af ruinerne fra det gamle

i teknologien, i naturen

i videnskaben, i kunsten

i enighed\...

(i byen. i verdensrummet!).«

Det kommende

er sejren og visdommen

vundet ved barnets sang

om blomstens elektriske bølgesignal.

Det kommende

er det nye/gamle

det fremmede/selvfølgelige/kendte

erkendelsen af helets sammenhæng

fundet i venskab og ord

mellem stjerner og folk fra verden
