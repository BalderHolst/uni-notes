           

##### Strofe og modstrofe

Strofepar med samme metrum. Alle korsangene er bygget op af sådanne strofepar. (NB: *mod*strofe har altså ikke noget med en modsætning vedr. indhold at gøre)

##### Prologos

Den del af tragedien, der ligger forud for korets entré. En prolog.


 ##### Desis

Knude; konflikt.

##### Lysis

Løsning af konflikt (desis) i et drama.  

##### Peripeti

Pludseligt omslag i skæbnen. Aristoteles' betegnelse for det afgørende vendepunkt i et drama.


##### Parodos

En lille vej mellem orchestra og skene; korets indgangsvej

Korets entrésang, mens det går ind af _parodos_

##### Epeisodion (pluralis: epeisodia)

Dialogen mellem korsangene. Det er i _epeisodia_, at tragediens egentlige handling udspilles.

##### Stasimon

Korsang (egentlig: ’ståsang’) mellem to episoder. Den bestod både af musik, sang og dans (gestikulation)

  

##### Kommos

Strofisk klagesang mellem skuespiller og kor/korfører.

##### Exodos

Slutningen af tragedien. Aristoteles (384-322 f.Kr.) definerer _exodos_ som ’den del af tragedien, der ikke efterfølges af en korsang’.

  

## Koret

Koret består af 15 mænd, hvoraf den ene er korfører. Koret synger de lyriske partier, og korføreren deltager desuden i dialogen.

## Koreg

Velhavende borger, der blev udpeget til at betale for en forestilling. Det var meget dyrt, men det blev betragtet som en ære.

  

## Eleos

Medlidenhed. Ifølge Aristoteles (384-322 f.Kr.) vækker tragedien medlidenhed (_eleos_) og frygt (_fobos_) hos tilskueren og bevirker derigennem en renselse (_katarsis_) af disse følelser.

## Fobos

Frygt. Ifølge Aristoteles (384-322 f.Kr.) vækker tragedien medlidenhed (_eleos_) og frygt (_fobos_) hos tilskueren og bevirker derigennem en renselse (_katarsis_) af disse følelser.

  

##### Katarsis

Renselse. Ifølge Aristoteles (384-322 f.Kr.) vækker tragedien medlidenhed (_eleos_) og frygt (_fobos_) hos tilskueren og bevirker derigennem en renselse (_katarsis_) af disse følelser.

##### Anagnorisis

Erkendelse. En persons erkendelse af den rette sammenhæng, sandheden.

  

##### Orchestra

Danseplads. Ofte rund. Koret synger og danser her, og skuespillerne optræder.


##### Skene

Betyder egentlig ’telt’. Betegnelse for den bagbygning, der var bag _orchestra_.

  
##### Theatron

Tilskuerpladserne.

##### Aischylos

En af de tre store tragedieforfattere, Aischylos, Sofokles og Euripides. Aischylos deltog i slaget ved Salamis, 480 f.Kr.

Der er overleveret syv tragedier fra Aischylos. Aischylos indførte den anden skuespiller.

##### Sofokles

En af de tre store tragedieforfattere, Aischylos, Sofokles og Euripides. Som 16-årig ledte han det kor, som sang sejrssangen efter slaget ved Salamis, 480 f.Kr.

Sofokles indførte den tredje skuespiller. Der er overleveret syv tragedier fra Sofokles. Hans mest kendte tragedier er _Kong Ødipus_ og _Antigone_.

##### Euripides

En af de tre store tragedieforfattere, Aischylos, Sofokles og Euripides. Euripides er født i 480 f.Kr. – året for slaget ved Salamis.

Der er overleveret 18 stykker fra Euripides: 17 tragedier og ét satyrspil.

  
##### De store dionysier

De store dionysier er en religiøs fest til ære for Dionysos. Festen fandt sted i Athen i marts-april og varede en uge. I løbet af tre dage opførtes ni tragedier (en trilogi hver dag) af tre forskellige forfattere. Hver dag sluttedes af med et satyrspil. Til slut blev der kåret en vinder. Tragedierne blev opført på sydskrænten af Akropolis. De tidligste bygninger var af træ; først ca. 330 f.Kr. blev et stenteater opført.

##### Jambisk trimeter

Jambisk trimeter er det typiske metrum (versemål) for dialogerne i attiske tragedier.

˘ ˉ ˘ ˉ | ˘ ˉ ˘ ˉ | ˘ ˉ ˘ ˉ |

Ĕn sōrgĕns dāg dĕt vār, dă skībĕt »Ārgŏ« fōr

Ăd Sȳmplĕgādĕrs mø̄rkĕ sūnd mŏd Kōlkĭs lānd. (Medea v. 1-2)

##### Tragisk ironi

Tragisk ironi kalder man det spænding, der opstår, når en af personerne eller koret siger noget, som tilskuerne og eventuelt andre personer i dramaet véd gælder eller vil komme til at gælde på en helt anden måde, end den talende forestiller sig. Mest suverænt er begrebet brugt i Sofokles’ tragedie _Kong Ødipus_, hvor den ene efter den anden af de andre personer erkender det, tilskuerne allerede ved, men som Ødipus alene ikke forstår, før det er for sent. Tragisk ironi understreger således det, der kan kaldes hovedtemaet i stykket: menneskets grænseløse uvidenhed om sig selv og sin skæbne.