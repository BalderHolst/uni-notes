### Entente


Entente, alliancelignende forhold mellem stater. Udtrykket blev første gang anvendt i 1840'erne om det tætte forhold mellem Frankrig og Storbritannien. I 1904 indgik de en entente cordiale ('hjertelig forståelse'), der løste deres uenigheder i kolonispørgsmål. Sammen med en fransk-russisk militæraftale fra 1892 og en britisk-russisk entente fra 1907 var den grundlaget for Tripelententen før og under 1. Verdenskrig. Ordet Ententemagterne betegner Tripelententen og dens allierede under 1. Verdenskrig.

I 1920-21 dannede Jugoslavien, Rumænien og Tjekkoslovakiet Den Lille Entente, der indtil 1938 spillede en vigtig rolle i europæisk sikkerhedspolitik.