### Brest-Litovsk-freden


Brest-Litovsk-freden, fredsaftale mellem det bolsjevikiske styre i Rusland og Centralmagterne, indgået 3.3. 1918.

Fredsforhandlingerne blev indledt i december 1917 i byen Brest-Litovsk. Stillet over for krav om store territoriale afståelser anlagde de russiske forhandlere under ledelse af Lev Trotskij en forhalingspolitik i håb om, at der ville udbryde revolution i Tyskland og Østrig. Lenin insisterede dog på at slutte fred, uanset prisen; og da tyskerne i februar 1918 genoptog krigen, fik han flertal i partiet for sit synspunkt.

Betingelserne var, at landet afstod Finland, Baltikum (Estland, Letland og Litauen), Ukraine, Russisk Polen, det vestlige Hviderusland og dele af Kaukasusområdet. Fredsaftalen blev ophævet ved Tysklands våbenhvileaftale med Vestmagterne 11.11.1918.