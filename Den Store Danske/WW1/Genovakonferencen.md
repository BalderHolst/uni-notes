### Genovakonferencen


Genovakonferencen, konference i april-maj 1922 om Central- og Østeuropas økonomiske genopbygning efter 1. Verdenskrig. I centrum for forhandlingerne stod spørgsmålet om forholdet til Sovjetrusland og dets geninddragelse i den europæiske økonomi. Under konferencen indgik Tyskland og Rusland Rapallotraktaten, hvilket vanskeliggjorde forhandlingerne. Konferencen brød endeligt sammen, da Belgien og Frankrig insisterede på, at Rusland skulle tilbagebetale førkrigslån og -investeringer.