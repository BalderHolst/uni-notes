### Caporetto


Caporetto, nuværende Kobarid, landsby i det nordvestlige Slovenien ved floden Isonzo (Soča). Ved Caporetto udkæmpedes under 1. Verdenskrig et afgørende slag mellem Italien og Østrig-Ungarn fra 24.10.-9.11.1917. Isonzo havde siden maj 1915 udgjort frontlinjen mellem de italienske og de østrig-ungarske styrker.

Efter flere især italienske fremstød indledte østrig-ungarske styrker, understøttet af tyske tropper, en offensiv, som tvang italienerne tilbage. Under det tumultagtige tilbagetog blev 294.000 italienere taget til fange, og store dele af hæren gik i opløsning.

Hærledelsen begrundede nederlaget med soldatermytterier, hvilket af samtidens italienske venstrefløj blev tolket som de menige soldaters protest mod krigen.

Selvom soldaternes krigstræthed spillede en rolle, må nederlaget dog især forklares dels med den østrig-ungarske angrebsplan, der brød med skyttegravskrigens normer, dels med uduelighed i den italienske militære ledelse.

Læs også om Slovenien.