### Gallipolikampagnen


Gallipolikampagnen, militær operation 1915-16, hvorunder britiske og franske styrker ved Dardanellerne i Tyrkiet forsøgte at tvinge Osmannerriget ud af 1. Verdenskrig.

Baggrunden for Gallipolikampagnen var et russisk ønske om støtte mod osmannerne. I februar 1915 forsøgte briterne en flådeaktion gennem strædet, som imidlertid mislykkedes. Fra den 25/4 samme år blev der i stedet landsat tropper på Gallipolihalvøen (tyrkisk Gelibolu); tropperne fik imidlertid kun etableret beskedne brohoveder, og en ny offensiv i august formåede heller ikke at besejre de osmanniske tropper under ledelse af Otto Liman von Sanders og Mustafa Kemal (Kemal Atatürk). I december 1915 indledte briterne og franskmændene en tilbagetrækning, som var fuldført i januar 1916.

Gallipolikampagnen kostede ca. 140.000 allierede soldater livet, og den britiske marineminister, Winston Churchill, der havde været en varm tilhænger af operationen, trak sig i 1915 tilbage som følge af fiaskoen. Det succesrige osmanniske forsvar lagde grunden til Kemals heltestatus og blev en af forudsætningerne for hans senere politiske karriere. Endelig fik Gallipolikampagnen stor betydning for australsk og newzealandsk nationalfølelse; den var ilddåben for det australsk-newzealandske ANZAC-korps, hvis indsats styrkede selvfølelsen i de to dominions.