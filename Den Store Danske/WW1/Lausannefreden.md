### Lausannefreden


Lausannefreden, fredsaftale mellem Ententemagterne og Tyrkiet, undertegnet i Lausanne 24.7.1923. Ententemagterne, heriblandt Grækenland, anerkendte Tyrkiets grænser, som de så ud efter Den Græsk-tyrkiske Krig 1919-22 (se græsk-tyrkiske krige). 

Tyrkiet generhvervede herved herredømmet i Østthrakien og i hele Lilleasien med undtagelse af Mosul. Til gengæld rejste Tyrkiet ikke krav på sine tidligere asiatiske områder (se Sèvresfreden) og anerkendte britisk og italiensk besiddelse af hhv. Cypern og Dodekaneserne. 

Tyrkiet fik igen kontrol over Bosporusstrædet, men aftalen sikrede fri sejlads mellem Det Ægæiske Hav og Sortehavet. I tilknytning til Lausannefreden aftaltes desuden udveksling af græske og tyrkiske minoriteter; under ledelse af Folkenes Forbund tvangsforflyttedes således ca. 1,5 mio. grækere og 350.000 tyrkere.