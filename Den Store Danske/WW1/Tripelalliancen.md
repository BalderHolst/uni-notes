### Tripelalliancen


Tripelalliancen, (1. led af lat. triplus 'tredobbelt'), navn på flere tremagtsalliancer. En af de bedst kendte er den alliance, der blev indgået i 1882 mellem Tyskland, Østrig-Ungarn og Italien som en videreudbygning af et forsvarsforbund fra 1879 mellem Tyskland og Østrig-Ungarn. Som modvægt hertil dannedes i 1907 Tripelententen bestående af Storbritannien, Frankrig og Rusland.

Forbundet mellem Argentina, Brasilien og Uruguay i krigen mod Paraguay 1865-70 kendes ligeledes under navnet Tripelalliancen. Alliancen dannedes som svar på Paraguays angreb på Argentina og Brasilien; reelt havde alliancen, der blev støttet af Storbritannien og Frankrig, som mål at vælte den nationalistiske regering i Paraguay, åbne landet for handel med udlandet og sikre sejlrettigheder på floderne Paraná og Paraguay. Tripelalliance-krigen kostede op mod halvdelen af Paraguays befolkning livet og lagde landets økonomi i ruiner.