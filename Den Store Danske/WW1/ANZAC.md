### ANZAC


ANZAC, Australian and New Zealand Army Corps, australsk og newzealandsk hærkorps under 1. Verdenskrig. Korpset opnåede berømmelse for sin indsats under det mislykkede forsøg på at erobre Gallipolihalvøen (tyrkisk Gelibolu) ved Dardanellerne i 1915-16. Senere deltog enheder af korpset i kampe i Frankrig og Palæstina. I 1917 opløstes det, da de to landes enheder blev skilt.

I Australien og New Zealand mindes man på ANZAC Day (25. april, årsdagen for indledningen af Gallipolikampagnen) de faldne fra begge verdenskrige.