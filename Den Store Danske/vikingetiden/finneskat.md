### Finneskat


Finneskat, skat, der fra vikingetiden til ind i 1200-t. blev opkrævet blandt samerne i Finnmark, mest som pelsværk og skind. Navnet finneskat stammer fra sagaernes beskrivelser af 900-t. og 1000-t., men muligvis er fænomenet ældre. Høvdingen Ottar fra Hålogaland (Helgeland) beskriver i sin rejseskildring, hvorledes han hos samerne opkræver en fast takseret skat. Skønt den ikke kaldes finneskat, menes den at være identisk hermed eller en forgænger for den.

Da de norske konger bragte Hålogaland under deres kontrol, tiltog de sig også retten til at beskatte og handle med samerne (finnefærd og finnekøb), men gav ofte rettighederne som len til den kongelige repræsentant i Nordnorge. Skatten var en vigtig del af kongernes indtægter og de nordnorske høvdinges økonomiske grundlag.