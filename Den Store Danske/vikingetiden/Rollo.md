### Rollo


Rollo, Robert 1., død 927, vikingehøvding, stamfader til det normanniske dynasti i Normandiet og England. Rollo anførte en vikingehær, som i begyndelsen af 900-t. opererede i Nordfrankrig. I 911 overlod Karl 3. den Enfoldige ham områderne omkring Seinens nedre løb mellem floderne Bresle, Epte og Risle, mod at han beskyttede riget mod andre vikinger.

Rollo blev i den forbindelse døbt i katedralen i Rouen i 912 og fik navnet Robert efter sin gudfader, hertug Robert, den senere vestfrankiske kong Robert 1. (922-923). Rollo omtales herefter som greve af Rouen.

I 924 fik Rollo også landet mellem Risle og Vire, det centrale Normandiet.

Rollo overholdt stort set traktaten. Han genskabte freden og sikkerheden i Normandiet. Med støtte af ærkebispen i Rouen fik han retableret kirke- og klosterlivet. Han havde flere friller i ægteskaber "more danico": den kendteste var Poppa af Bayeux, datter af Bérenger af Bayeux, som Rollo egenhændigt havde dræbt, da han erobrede Bayeux. Med Poppa fik han sønnen, den senere hertug, Vilhelm Langsværd.

Rollos nationalitet, norsk eller dansk, er omstridt.