### Fostbroderskab


Fostbroderskab, ikke-biologisk broderskab mellem personer, som rituelt forpligter sig til indbyrdes at værne og hævne hinanden. I vikingetiden hævdes fostbroderskab at være indgået, ved at fostbrødrene sammen gik under en ubrudt græstørvsstrimmel, løsnet på midten og hægtet op på spyd; religionshistorisk kan det vel tolkes som fostbrødrenes nye fødsel af samme moderskød. Nogle kilder nævner tillige blodblanding som en del af ritualet. Fostbroderskabets værn fortsattes senere i gilderne.