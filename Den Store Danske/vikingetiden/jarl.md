### Jarl


Jarl, (ligesom eng. earl måske beslægtet med folkebetegnelsen herul og urnord. erilar, titler til fornemme personer), nordisk betegnelse på en stormand. Der kendes jarler fra alle de nordiske lande 900-1300. De kunne indtage fremtrædende poster som kongens højeste embedsmand, fx som styrer af en bestemt del af riget. Således menes Knud Lavard at have ført jarletitlen i Slesvig.

Undertiden havde jarlen den øverste magt, fx Håkon Jarl Sigurdsson i Norge i 900-t. og Birger Jarl i Sverige i 1200-t., eller jarlen var kongens stedfortræder som Ulf Jarl i Danmark i 1000-t. I Island kendes jarler i 1200-t.

Senere erstattedes jarletitlen med hertug.