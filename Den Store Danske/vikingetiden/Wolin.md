### Wolin


Wolin, ø i NV-Polen ved Oders udmunding i Østersøen. Wolin, der ligger i det vestslaviske område, var fra ca. 800 en af vikingetidens vigtigste internationale handelspladser. Hertil kom købmænd fra Det Byzantinske Rige, Arabien, Rusland, Polen, Centraleuropa og Norden.

Omfattende arkæologiske udgravninger 1934-90 har afdækket en bebyggelse med havn, gravpladser, kultsted og borg. Adam af Bremen kalder ca. 1075 byen for Jumne og benævner den "Europas største by". Fra 1170'erne til 1227 var Wolin under dansk herredømme. Wolin er formentlig identisk med sagaernes Jomsborg (se jomsvikingerne).