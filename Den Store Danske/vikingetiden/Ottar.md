### Ottar


Ottar, 800-t., nordnorsk høvding, som i slutningen af 800-t. besøgte Wessex, hvor han berettede om tre rejser. Hans beretninger blev indføjet i en oldengelsk oversættelse af Paulus Orosius' universalhistorie fra 400-t.

Ottar boede på Tromsøkanten og beretter dels om en rejse nord om Nordkap og ind i Hvidehavet, der varede 15 dage, dels om en rejse fra sit hjem til Sydnorge, der under ugunstige forhold kunne tage en måned, og endelig om en rejse herfra til Hedeby af fem dages varighed. Han giver vigtige erhvervsøkonomiske og etnografiske oplysninger om samerne og om andre folkeslag samt om nordmændenes forhold til dem såvel som om Skandinaviens politiske geografi.