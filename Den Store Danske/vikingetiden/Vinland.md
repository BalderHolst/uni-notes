### Vinland


Vinland, område på den nordamerikanske østkyst, omtalt første gang ca. 1075 af Adam af Bremen. I de to islandske sagaer, de såkaldte Vinlandssagaer, Sagaen om Erik den Røde og Grønlendinga saga fra ca. 1200 med mere omfattende beskrivelser, fortælles, hvorledes nordboer, bl.a. Leif den Lykkelige, ca. 1000 fandt land vest for Grønland, hvor hvede og vindruer groede vildt, og hvor floderne bugnede af laks. De to sagaers fremstilling af forløbet er meget forskellige, og de anses nu for indbyrdes uafhængige bearbejdelser af mundtlig tradition.

Der har været talrige forslag om, hvor Vinland lå, og lokaliteter fra New York i syd til nordspidsen af Newfoundland i nord er blevet foreslået. Ifølge de seneste teorier skal Vinland søges i New Brunswick-området syd for St. Lawrence-floden.