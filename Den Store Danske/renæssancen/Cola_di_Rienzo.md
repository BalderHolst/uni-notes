### Cola_di_Rienzo


Cola di Rienzo, egl. Niccolo di Lorenzo, 1313-8.10.1354, italiensk politiker, romersk folkeleder. Cola di Rienzo gjorde karriere som notar, samtidig med at han agiterede voldsomt mod Roms forfald, som han mente var uværdigt for byens stolte traditioner.

Takket være sit oratoriske talent vakte Rienzo så stor begejstring, at han i maj 1347 ved et ublodigt kup kunne tage magten i byen, og en begejstret folkemængde på Capitol udråbte ham til tribun (folkeleder). Det var hans intention at fordrive de dominerende adelsslægter og genindføre den romerske republik med det formål at samle hele Italien som i antikken.

Den højtbegavede, men uberegnelige Rienzo udviklede sig til diktator; pave Clemens 6. (1291-1352) i Avignon, der en tid havde støttet ham, opgav ham, og i december 1347 blev han fordrevet af adelsslægterne. Efter flere år i eksil vendte han i 1354 tilbage til Rom, men blev samme år myrdet af folkemængden.

Eftertiden har vurderet Cola di Rienzo meget forskelligt: Man har bl.a. kaldt ham en idealistisk amatør, men også hæftet sig ved, at han foregreb vigtige sider af den senere italienske renæssance og i sidste instans Italiens samling (Il Risorgimento) i 1860'erne.

I 1800-t. hyldedes han som frihedshelt af bl.a. Byron i digtet Childe Harold (1812-18) og af Richard Wagner i operaen Rienzi (1840).

I det fascistiske Italien interesserede man sig stærkt for hans agitation og statsceremoniel.