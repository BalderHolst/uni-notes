### Acciaiuoli


Acciaiuoli, florentinsk adelsfamilie, som blev rig under opsvinget i 1200-t. inden for italiensk handel og bankvæsen, og som navnlig i 1400-t. opnåede europæisk indflydelse. Nogle af dens medlemmer kom som hærførere til Grækenland og blev hertuger af Athen og Korinth, indtil tyrkerne ødelagde deres herredømme der. Andre gjorde sig gældende i Firenzes tyske og franske diplomati.


Donato Acciaiuoli (1428-78) var embedsmand og humanist; han oversatte bl.a. Aristoteles' Politik og arbejdede med den florentinske historie.