### Barberini


Barberini, italiensk adelsslægt. Den norditalienske slægt Barberini kom til Rom i 1500-t. og nåede sit højdepunkt, da Maffeo Barberini i 1623 blev valgt til pave som Urban 8. og i umådeholden nepotisme begunstigede brødre og nevøer. Med bl.a. Bernini og Borromini som arkitekter opførtes det prægtige Palazzo Barberini, og rige kunst- og bogsamlinger grundlagdes. Da slægten uddøde i 1738, gik navn og rigdom i arv til en gren af familien Colonna.