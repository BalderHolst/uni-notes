### Corsini


Corsini, italiensk fyrsteslægt. Corsinislægten hørte hjemme i Firenze, hvor den blev rig på handel. I 1300-t. opnåede den pfalzgreveværdighed, og siden kom stadig flere titler til. En gren af familien slog sig ned i Rom, og i 1730 blev et medlem pave som Clemens 12. Han erhvervede Palazzo Corsini til familien og grundlagde en værdifuld bog- og malerisamling. Også sidenhen har slægten, der eksisterer endnu, haft politisk indflydelse.