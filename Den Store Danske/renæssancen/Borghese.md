### Borghese


Borghese, italiensk adelsslægt. Borgheseslægten stammede fra Siena, men kom til Rom i 1500-t. Den fik fyrstestatus og erhvervede kolossale rigdomme, efter at Camillo Borghese i 1605 var blevet pave som Paul 5. Et netop opført palads, Palazzo Borghese, købtes af paven selv, mens en nevø, kardinal Scipione Borghese (1576-1633), byggede Villa Borghese lige uden for Rom. Begge steder samledes pragtfulde kunstskatte, som var i slægtens besiddelse, indtil alt måtte sælges ca. 1900.