### Gonzaga


Gonzaga, italiensk fyrsteslægt. Slægten stammer fra byen af samme navn i nærheden af Mantova i Lombardiet, hvor den kan påvises fra 1100-t. I 1328 tilkæmpede Ludovico 1. (1267-1360) sig herredømmet over Mantova, og han blev bl.a. efterfulgt af Gianfrancesco 1. (1394-1444), der skabte sig et ry som krigsherre og opnåede titlen markgreve af Mantova.

Gianfrancesco og siden Ludovico 3. (d. 1478) var særdeles interesserede i kunst og arkitektur, og i 1400-t. knyttede de flere af periodens førende kunstnere til sig, bl.a. Andrea Mantegna. Denne tradition fortsatte med Gianfrancesco 2. (1466-1519) og hans hustru Isabella d'Este og senere med Federigo 2. (d. 1540). Sidstnævnte var leder af de pavelige styrker og blev efter Freden i Cambrai udnævnt til hertug af Mantova af kejser Karl 5. i 1530. Herefter gik det tilbage for slægten, og i 1708 døde den sidste mandlige arving, Karl Ferdinand.