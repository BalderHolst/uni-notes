### Farnese


Farnese, italiensk fyrsteslægt. Slægten kendes fra 1100-t., men først Ranuccio Farnese (d. 1450) gjorde sig bemærket ved at skabe en mindre formue inden for landbrug og lejetropsvirksomhed. 

I 1534 blev Ranuccios sønnesøn Alessandro udråbt til pave under navnet Paul 3., og det lykkedes denne at få udnævnt sin søn Pier Luigi (1503-47) til pavelig øverstegeneral og i 1545 til hertug af bl.a. Parma og Piacenza samt den ene sønnesøn Alessandro d.y. til kardinal. 

Pier Luigis anden søn, Ottavio (1542-86), opbyggede en moderne statsadministration i Parma og Piacenza, og Ottavios søn, Alessandro, opnåede berømmelse som hærfører for Filip 2. af Spanien. 

Farneserne prydede deres lande og byer med store verdslige og gejstlige byggerier med kulmination i 1600-t. I 1700-t. uddøde mandslinjen, men en kvindelig Farnese, Elisabeth, blev Filip 5. af Spaniens dronning i 1714. Se også Farnese-samlingen og Palazzo Farnese.