### Cesare_Borgia


Cesare Borgia, 13.9.1475-12.3.1507, italiensk hertug. Cesare Borgia var uægte søn af pave Alexander 6. og oprindelig udset til at gøre gejstlig karriere, måske som faderens efterfølger.

Efter mordet på pavens yndlingssøn Giovanni Borgia i 1497 blev Cesare hovedperson i faderens dynastiske politik, der gik ud på at skabe et verdsligt fyrstedømme med udgangspunkt i Kirkestaten.

I 1498 fik Cesare tilladelse til at nedlægge sine kirkelige embeder, og via en alliance med Frankrig skaffede paven ham et fransk hertugdømme, hvorefter han i 1499 blev gift med en søster til kongen af Navarra.

Målbevidst, hensynsløs og med brug af alle midler gik Cesare som høvedsmand for pavestolens hær i gang med at sikre og udvide Kirkestatens område. De øvrige italienske magter betragtede med stigende bekymring Cesares regulære erobringskrig i Midt- og Norditalien, men andre — deriblandt Niccolò Machiavelli, som portrætterede Cesare i sin bog Fyrsten — så op til ham som den, der skulle samle Italien og befri landet fra udenlandske magters indflydelse.

Da faderen døde i 1503, faldt alle de store planer til jorden. Cesare blev arresteret af den nye pave, Julius 2., og da denne løslod ham efter et halvt år, lod den spanske konge ham fængsle. Først efter to års fangenskab lykkedes det i 1506 Cesare at undslippe. Han flygtede til sin svoger, kongen af Navarra, i hvis tjeneste han faldt under en belejring året efter.

Cesare Borgia var myteomspunden i sin samtid, og hans usædvanlige liv har siden inspireret talrige forfattere.