### Den_Lombardiske_Liga


Den Lombardiske Liga, italiensk forbund, dannet i 1167 med byerne Milano, Brescia, Verona, Padova, Venezia, Parma og Bologna i spidsen.

Siden 1000-t. havde de tysk-romerske kejsere forsøgt at øve indflydelse i Norditalien i opposition til pavemagten. I løbet af 1100-t. ønskede de voksende norditalienske kommuner at gøre sig fri af den kejserlige indflydelse; især var indsættelsen af den kejserlige embedsmand podestà som borgmester et stridspunkt.

Forbundet blev dannet, efter at Milano to gange var blevet erobret af kejser Frederik 1. Barbarossa. I løbet af få år blev flere mindre byer optaget i forbundet, og kejseren blev besejret i 1177. Med freden i Konstanz i 1183 opnåede dets medlemmer stor selvstændighed.

Forbundet blev fornyet i 1198, og i 1226 oprettede 17 byer Den Anden Lombardiske Liga i opposition til kejser Frederik 2. 