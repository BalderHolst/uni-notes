### Moskvakonferencer


Moskvakonferencer, konferencer afholdt i Moskva mellem de allierede under og efter 2. Verdenskrig. På den første Moskvakonference 19.10.-1.11.1943 mellem udenrigsministrene fra Kina, Sovjetunionen, Storbritannien og USA enedes man med Moskvaerklæringen om at genoprette et uafhængigt Østrig, at fordrive fascismen fra Italien, at oprette European Advisory Committee (EAC), der skulle fastlægge retningslinjer for besættelsen af Tyskland, samt at strafforfølge nazistiske krigsforbrydere.

På den anden Moskvakonference 16.-26.12.1945 mellem udenrigsministrene fra Sovjetunionen, Storbritannien og USA traf man forberedelser til fredstraktater med Italien, Rumænien, Bulgarien, Ungarn og Finland, oprettede et allieret råd for Japan og støttede oprettelsen af et uafhængigt Korea.

Den tredje Moskvakonference blev afholdt 10.3.-24.4.1947 mellem Frankrig, Sovjet, Storbritannien og USA. Her strandede bestræbelserne hos de fire besættelsesmagter mht. en fælles Tysklandspolitik og dermed en fredstraktat med Tyskland. Det lykkedes først med 2+4-traktaten i Moskva i 1990, der godkendte Tysklands genforening.