### Washingtonerklæringen


Washingtonerklæringen, aftale indgået 1.1.1942 mellem regeringerne for USA, Storbritannien, Sovjetunionen, Kina og 22 andre lande, til dels repræsenteret ved eksilregeringer, hvorved disse tiltrådte Atlanterhavsdeklarationen og forpligtede sig til at videreføre krigen, indtil den fuldstændige sejr over aksemagterne Tyskland, Italien og Japan var vundet. Washingtonerklæringens signitarlande, hvis tal efterhånden voksede til 45, betegnede sig De Forenede Nationer.