### Casablancakonferencen


Casablancakonferencen, konference under 2. Verdenskrig, afholdt 12.1.-23.1.1943 i Casablanca, Marokko, mellem Churchill og Roosevelt. Stalin var inviteret, men afslog. Det blev besluttet at udskyde invasionen i Nordfrankrig til 1944 til fordel for et felttog i Italien inden årets udløb.

Konferencen proklamerede kravet om Aksemagternes betingelsesløse kapitulation; erklæringen var motiveret af de negative erfaringer med Wilsons 14 punkter under 1. Verdenskrig og af et ønske om at fjerne Stalins mistro til, at Vestmagterne ville slutte separatfred med Tyskland.

Stalin tilsluttede sig senere proklamationen, om end tøvende. Kravet blev siden stærkt kritiseret for at have forlænget krigen.