### Cairokonferencerne


Cairokonferencerne, to konferencer under 2. Verdenskrig. Den første blev afholdt 22.-26.11.1943 mellem Winston S. Churchill, Franklin D. Roosevelt og Chiang Kai-shek inden mødet med Josef Stalin i Teheran.

Hovedspørgsmålene gjaldt militærstrategien i Sydøstasien (Burma) og hjælpen til Kina. Et resultat blev Cairodeklarationen, udsendt 1.12.1943, der krævede, at Japan ved kapitulationen skulle afstå alle sine territoriale erobringer.

Efter Teherankonferencen afholdt Churchill og Roosevelt endnu en konference i Cairo 2.-7.12.1943 og forsøgte bl.a. forgæves at presse det neutrale Tyrkiet ind i krigen på de allieredes side.