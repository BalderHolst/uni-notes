### Lidice


Lidice, tjekkisk landsby nordvest for Prag. Lidice blev den 10. juni 1942 jævnet med jorden af tyske SS-tropper som en del af de repressalier, der blev iværksat efter den tjekkiske modstandsbevægelses likvidering af Reinhard Heydrich.

Samtlige tilstedeværende mænd, i alt 172, blev skudt. Syv af kvinderne blev skudt på stedet, og resten sendt til koncentrationslejren Ravensbrück, hvor 49 af dem omkom, og tre forsvandt.

Af byens 105 børn blev 82 gasset i udryddelseslejren Chełmno nogle uger senere. Derpå blev byen brændt af, og ruinerne sprængt bort. 19 mænd, der ikke havde været hjemme, blev senere skudt i Prag.

Under indtryk af begivenhederne skrev den tjekkiske komponist Bohuslav Martinů i 1943 i sit eksil i USA orkesterværket Minde om Lidice.