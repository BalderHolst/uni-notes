### SOE


SOE, Special Operations Executive, verdensomspændende, hemmelig britisk sabotageorganisation, som efter initiativ fra Winston Churchill blev oprettet i juli 1940 for at organisere og samordne modstandsaktiviteter i de af Tyskland, Italien og Japan besatte lande.

Virkemidlerne var sabotage, propaganda og opbygning af hemmelige hære. SOE havde i 1944 et samlet personel på ca. 13.000, hvoraf 5000 virkede aktivt bag fjendens linjer. Kort før Invasionen i Normandiet 6. juni 1944 forenedes SOEs europæiske gren og den operative afdeling af den amerikanske søsterorganisation, OSS (Office of Strategic Services), og benævntes derefter Special Forces. Organisationen opløstes formelt 15. januar 1946.

En dansk afdeling af SOE oprettedes i efteråret 1940. Til Danmark overførte SOE 1941-45 i alt 57 britisktrænede faldskærmsfolk. Der nedkastedes i samme tidsrum 620 t våben, sprængstoffer og andet sabotagemateriel, hvortil kom et nogenlunde tilsvarende kvantum, som blev overført ad søvejen.

De første nedkastede danske SOE-agenter var ramt af uheld. Således omkom Carl Johan Bruhn den 28.12.1941, da hans faldskærm ikke foldede sig ud under et drop nær Haslev. Den 5.9.1942 valgte Paul Johannesen i forbindelse med en anholdelse at tage cyanidgift.

Christian Michael Rottbøll blev den 25.9.1942 skudt af dansk politi under en anholdelse. Flemming Bruun Muus var leder af SOE i Danmark fra marts 1943 til dec. 1944. Fra feb. 1945 til krigens afslutning var posten besat af Ole Lippmann. Fra sommeren 1944 var den danske efterretningsofficer Svend Truelsen leder af den danske afdeling af SOE i London.

Se også modstandsbevægelse.