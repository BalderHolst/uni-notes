### Oradour-sur-Glane


Oradour-sur-Glane, fransk landsby ca. 25 km NV for Limoges; landsbyen blev 10.6.1944 lagt øde, og næsten alle beboerne myrdet af en tysk SS-enhed som repressalie for modstandsbevægelsens påståede aktiviteter. 245 kvinder, 207 børn og 190 mænd blev ofre for massakren, der fandt sted på toårsdagen for en tilsvarende i Tjekkoslovakiet (se Lidice), og blot ti personer, som simulerede døde, undslap. Ruinerne af Oradour ligger urørte som mindesmærke; efter krigen er en ny landsby opført i nærheden.