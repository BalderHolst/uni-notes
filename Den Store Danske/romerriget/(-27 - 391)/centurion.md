### Centurion


Centurion, befalingsmand i den romerske hær, kaldes også en "høvedsmand" på dansk. En juniorcenturion var anfører for en centurie svarende til en kaptajn i en moderne hær. Seniorcenturioner anførte kohorter, og den ældste og mest fremstående kaldtes primipilus, svarer til oberstrang. Centurionens værdighedstegn var en vinstok. I den hvervede hær kunne plebejere avancere til centurion. Stabsofficerer (tribuni militum) var forbeholdt patriciere, men ældre centurioner kunne blive praefectus castrorum (lejrkommandant) som retrætepost.

Centurioner kunne udnævnes pga. personligt mod eller vælges af sine kammerater. Centurioners sold var mindst 15 gange en legionærs, tilsvarende var andelen af eventuelt krigsbytte større. Centurioner var yderst udsatte i kamp, da de fra forreste linje dirigerede tropperne.