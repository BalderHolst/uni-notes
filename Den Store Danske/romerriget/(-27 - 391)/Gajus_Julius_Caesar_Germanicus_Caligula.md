### Gajus_Julius_Caesar_Germanicus_Caligula


Gajus Julius Caesar Germanicus Caligula, Caligula, 31.8.12-24.1.41, romersk kejser fra 37 e.Kr. Caligula var søn af Agrippina den Ældre og den overmåde populære Germanicus. Som barn fulgte han sine forældre på deres rejser og i felten, hvor soldaterne gav ham kælenavnet Caligula ('den lille støvle', af latin caliga 'soldaterstøvle'). Efter faderens død i 19 e.Kr. tilbragte han de følgende år sammen med kejserhusets kvinder, indtil han i 32 e.Kr. blev kaldt til Capri af kejser Tiberius, som adopterede ham som sin søn og efterfølger sammen med sin egen sønnesøn Gemellus. Støttet af prætorianergardens præfekt Macro var det imidlertid den populære Caligula, som ene fik tildelt kejsermagten ved Tiberius' død i 37 e.Kr. Samme år blev han alvorligt syg, og da han havde rejst sig fra sit sygeleje, lod han både Gemellus og Macro henrette. Efter telrige sammensværgelser og attentatforsøg blev Caligula selv myrdet i 41 e.Kr.

De antikke kilder fremstiller ham som en grusom og pervers kejser. Sueton skriver ca. en fjerdedel henne i biografien om ham: "Indtil nu har det været en beretning om en hersker; resten handler om et uhyre", og resten af skriftet er en skildring af et blodigt og vilkårligt despoti.

Der har ikke været gjort egentlige forsøg på at rehabilitere Caligula, men mange forskere har peget på positive sider ved hans regering: Dele af hans grænse- og finanspolitik, i nogen grad også hans valg af rådgivere og embedsmænd. Derimod har den forklaring, at sygdom skulle have ramt hans hjerne og gjort ham sindsforvirret, ikke vundet tilslutning. Hvis imidlertid blot en lille del af de handlinger og udtalelser, der tillægges ham, er sande, har han været usædvanlig kynisk, personligt uberegnelig og politisk uansvarlig.