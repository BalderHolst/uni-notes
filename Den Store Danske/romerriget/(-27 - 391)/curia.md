### Curia


Curia, den ældste inddeling af det romerske folk, der ifølge traditionen skulle gå tilbage til Roms første konge. Der var 30 curiae, ti for hver af de oprindelige stammer, og inddelingen havde fra først af militær betydning og lå til grund for en af Roms folkesamlinger, comitia curiata. I spidsen for hver curia stod en curio, der var valgt på livstid.

Inddelingen kendes også fra en række byer i Italien og i provinserne, hvor curia endvidere betegnede folkeforsamlingspladsen, de lokale byråd samt de bygninger, hvori de holdt møde.