### Lucius_Aelius_Aurelius_Commodus


Lucius Aelius Aurelius Commodus, 161-192, romersk kejser fra 180. Commodus var søn af kejser Marcus Aurelius, som efter sigende kun med ulyst gradvis gjorde ham til sin medregent og efterfølger, og som "farsøn" mødte den nye kejser på forhånd en del modvilje.

Da Commodus ved sin fars død blev enekejser, sluttede han fred med germanerne, hvilket må vurderes som en klog beslutning, men den fremkaldte beskyldninger om, at han foretrak det søde liv i Rom frem for felten. De antikke kilder er fyldt med beskrivelser af, hvordan han fordrev tiden med gladiatorkampe og ødslede store summer på dem og alskens andre laster.

Efter en mislykket sammensværgelse i 182, der var anstiftet af hans søster Lucilla, skilte han sig af med de fleste af sin fars medarbejdere. Han kom i et voldsomt modsætningsforhold til Senatet og overlod stort set styret til prætorianerpræfekterne. Han lod Rom omdøbe til Colonia Commodiana, kaldte sig Hercules Romanus og havde tilsyneladende planer om at tildele sig selv endnu flere æresbevisninger, men blev myrdet forinden. Eftertidens dom over ham har været hård.