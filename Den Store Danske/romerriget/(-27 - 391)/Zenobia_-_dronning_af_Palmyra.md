### Zenobia_-_dronning_af_Palmyra


Zenobia, død efter 274, dronning af Palmyra ca. 267-272. Da Zenobias mand, Odaenathus (d. ca. 267), blev myrdet, overtog hun magten i Palmyra som formynder for deres søn. I de følgende år erobrede hun Egypten og næsten hele Lilleasien og erklærede sig uafhængig af Romerriget. Kejser Aurelian gik derefter imod hende og erobrede Palmyra. Da Zenobia og hendes søn søgte at flygte, blev de fanget og ført til Rom, hvor de som fanger deltog i kejserens triumftog.