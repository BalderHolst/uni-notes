### Decius


Decius, Gajus Messius Quintus Trajanus Decius, 190/200-251, romersk kejser fra 249. Decius var født i Pannonia og udnævntes i 249 til øverstbefalende over de to Donauprovinser Pannonia og Moesia. Han blev mod sin vilje udråbt til kejser af sine tropper, og efter at have besejret kejser Filip ved Verona samme år var han Romerrigets ubestridte hersker.

I det meste af sin regeringstid måtte Decius bekrige indtrængende germanske stammer, og han faldt i kamp mod goterne ved Abrittus i Dacia. Han indledte den første omfattende forfølgelse af de kristne, da han opfattede dem som en trussel mod Romerrigets enhed.