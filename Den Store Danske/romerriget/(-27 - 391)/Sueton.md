### Sueton


Sueton, Gajus Suetonius Tranquillus, ca. 70-130, romersk forfatter. Af et omfangsrigt forfatterskab på latin og græsk er Sueton især kendt for sine 12 biografier over de romerske kejsere fra Cæsar til og med Domitian.

Antagelig med støtte fra Plinius d.y. gjorde Sueton karriere i den kejserlige administration, hvor han endte med at fungere som sekretær for kejser Hadrian. Han havde hermed adgang til de kejserlige arkiver, hvorfra han hentede en del stof til sine biografier. Biografierne anses i dag generelt for at være en vigtig kilde til Romerrigets historie, men er også blevet stærkt kritiseret for deres vurderinger af de enkelte kejseres personlighed, herunder især deres seksuelle præferencer. Endvidere er fragmenter af en litteraturhistorie bevaret.