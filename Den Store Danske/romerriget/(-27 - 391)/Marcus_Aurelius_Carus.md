### Marcus_Aurelius_Carus


Marcus Aurelius Carus, romersk kejser 282-83. Carus gjorde tjeneste som officer og var af kejser Probus blevet udnævnt til prætorianerpræfekt. I efteråret 282 udråbte legionerne i provinsen Raetia ham til kejser, og Probus blev myrdet under et mytteri. Carus udnævnte sine to sønner til cæsarer. Den ene, Carinus, blev sendt til Gallien, mens den anden, Numerianus, fulgte faderen på hans felttog, hvorunder de først ved Donau tilføjede sarmaterne et knusende nederlag og dernæst erobrede Mesopotamien.