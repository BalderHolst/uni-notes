### Germanicus


Germanicus, Germanicus Julius Caesar, 24.5.15 f.Kr.-10.10.19, romersk feltherre. Germanicus var søn af Drusus og Antonia minor og var med Agrippina den Ældre far til bl.a. Caligula. I 4 e.Kr. blev Germanicus adopteret af Tiberius og blev ved hans tiltræden som kejser betragtet som tronfølger.

I 13-17 e.Kr. var Germanicus øverstbefalende over hæren ved Rhinen. Her bekæmpede han et mytteri, der brød ud i forbindelse med kejser Augustus' død i 14 e.Kr. Kort efter drog Germanicus på erobringstogter i Germania, men blev tilbagekaldt og sendt til den østlige del af Romerriget som øverstkommanderende.

Germanicus døde i Egypten, ifølge rygter skulle han være blevet forgivet.