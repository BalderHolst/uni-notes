### Lucius_Aelius_Sejanus


Lucius Aelius Sejanus, 20/16 f.Kr.-31, romersk politiker. Sejanus blev ved kejser Tiberius' magtovertagelse i 14 e.Kr. udnævnt til præfekt for prætorianergarden. Han fik efterhånden voksende indflydelse på og mange æresbevisninger fra Tiberius.

Da Tiberius' søn, Drusus, døde i 23, efter sigende forgivet af sin hustru, anmodede Sejanus forgæves om at måtte ægte hende.

Efter at Tiberius i 27 var flyttet til Capri, voksede Sejanus' magt, og han fik sat sine modstandere i både kejserfamilien og Senatet ud af spillet. I 31 blev han konsul sammen med Tiberius, fik prokonsularisk myndighed og manglede nu kun lidt i at kunne fremstå som Tiberius' efterfølger. Men denne blev advaret og udnævnte i stedet Macro med ordre til at lade Sejanus arrestere og henrette.