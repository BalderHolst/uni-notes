### Sextus_Julius_Frontinus


Sextus Julius Frontinus, ca. 35-ca. 104, romersk embedsmand, feltherre og forfatter. Frontinus blev prætor i 70, herefter konsul tre gange, i 98 og 100 sammen med kejser Trajan. Som feltherre og prokonsul medvirkede han til at konsolidere den romerske besættelse af provinserne Gallien, Britannia og Asia. I 97 blev han af kejser Nerva udpeget til direktør for Roms vandforsyning, curator aquarum.

Frontinus har skrevet to krigshistoriske værker, De re militari og Strategemata, som er en samling af eksempler på krigslist, og hvoraf kun det sidste værk er bevaret; desuden De agrimensura om landmåling, kun få sider bevaret, samt litteraturhistoriens tidligste beskrivelse af et teknisk forvaltningsområde, De aquae ductu, der beskriver Roms vandforsyning (da. 1986).