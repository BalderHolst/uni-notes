### Trajan


Trajan, egl. Marcus Ulpius Trajanus, ca. 53-117, romersk kejser fra 98. Trajan blev født i Spanien og var dermed den første romerske kejser, som stammede fra en af provinserne. Han gjorde militær og administrativ karriere under de flaviske kejsere og endte med at beklæde konsulatet i 91. Han blev i 97 adopteret af kejser Nerva og således udset til at efterfølge denne. Dermed indledtes det såkaldte adoptivkejsersystem, som også Trajan selv førte videre ved sin adoption af Hadrian, og som skulle blive grundlaget for det næste århundredes stabilitet.

Trajan havde et fast greb om rigets administration og også om sine politiske modstandere. Hans feltherreevner var ubestridelige, og Romerriget nåede i hans tid sin største udstrækning. Dacia (nuv. Rumænien) blev indlemmet efter to krige, hhv. 101-102 og 105-106, således som det er gengivet på Trajansøjlen i Rom. Ca. 115-116 førte Trajan i kamp mod de frygtede parthere østgrænsen helt frem til Eufrat.

Finansieret bl.a. gennem krigsbytte indledte han et storslået byggeprogram: Trajans Forum med varehus og et termeanlæg opførtes bl.a. i Rom, og et stort havneanlæg i Ostia. I 114 tildeltes han af Senatet æresnavnet optimus princeps 'den bedste kejser (nogensinde)'. Store dele af hans brevveksling med Plinius d.y. er bevaret.