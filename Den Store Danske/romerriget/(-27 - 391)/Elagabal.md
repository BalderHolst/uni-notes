### Elagabal


Elagabal, Heliogabalus, egl. Varius Avitus Bassianus, 203-222, romersk kejser fra 218. Elagabal var præst for den lokale solgud, Elagabal, i sin hjemby Emessa i Syrien og blev udråbt til kejser under navnet Marcus Aurelius Antoninus af hærenhederne i byen, efter at de havde besejret Macrinus, der af sine tropper var blevet udråbt til kejser i 217.

Den nye kejser indførte dyrkelsen af guden Elagabal i Rom og byggede bl.a. templer til denne solgud, som samtidig blev gjort til rigsgud, hvilket gav kejseren hans tilnavn.

Som følge af tronstridigheder blev Elagabal myrdet af prætorianergarden på foranledning af efterfølgeren Alexander Severus' mor.