### Provins


Provins, administrativt område i en stat. I Romerriget betegnede provincia oprindelig det kompetenceområde, som en romersk embedsmand havde under sig. Senere fik det betydning af et geografisk område, styret af en provinsguvernør.

I middelalderen var en provins et område, der var styret af en ærkebiskop. Inden for visse munkeordener er en provins en organisatorisk enhed, der er styret af en provincial.

Betegnelsen provinsen bruges desuden om de dele af et land, som ligger uden for hovedstadsområdet.