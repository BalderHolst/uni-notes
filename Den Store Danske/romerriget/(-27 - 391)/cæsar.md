### Cæsar


Cæsar, navn og titel på romerske kejsere. Cæsar var oprindelig et cognomen (tilnavn) i den juliske slægt; kejser Augustus overtog det fra sin adoptivfar Gajus Julius Cæsar, hvorefter det blev videreført blandt medlemmer af det julisk-claudiske kejserhus. Senere blev det fast led i kejserens officielle titulatur, Caesar Augustus, og fra kejser Hadrians tid titel på den udvalgte tronfølger.

Med Diokletians reformer i slutningen af 200-t. blev der udvalgt to underkejsere, cæsarer, der skulle efterfølge de to overkejsere, augusti.

Fra cæsar stammer titlen kejser, tysk Kaiser og russisk zar.