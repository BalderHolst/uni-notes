### Alexander_Severus


Alexander Severus, Marcus Aurelius Severus Alexander, 208-235, romersk kejser fra 222. Alexander Severus' regeringsperiode var først og fremmest præget af forsøg på at styrke imperiets administration, ikke mindst på det økonomiske område. Det stærke og vedvarende pres både på nordgrænsen (germanerne) og østgrænsen (partherne) bragte efterhånden den romerske hær i en afgørende nøgleposition, og legionskommandanterne overtog i realiteten den politiske magt.

Alexander Severus blev myrdet af sine soldater i Mainz umiddelbart før et planlagt felttog mod germanerne. Dermed indledtes en opløsning af den centrale magt, og i en næsten 50-årig periode udråbtes kejseren direkte af legionerne.

Se også soldaterkejserne og Romerriget.