### Prætorianergarden


Prætorianergarden, cohors praetoria, oprindelig en relativt lille garde inden for den romerske hær, som beskyttede den øverstkommanderendes kvarter, prætorium. Fra 2 f.Kr. opholdt denne garde sig som regel i selve Rom eller fulgte i krigssituationer med kejseren ud i imperiet. Augustus organiserede den i ni elitekohorter på hver 500 mand (måske 1000), ledet af to prætorianerpræfekter. Dens opgave var fortsat at beskytte den øverstkommanderende, dvs. kejseren, og fra 23 e.Kr. lå den derfor i lejr kort uden for Rom.

Da prætorianergarden var den eneste afdeling i den romerske hær, som måtte bære våben i Italia, fik de langsomt stor politisk betydning i krisesituationer og ved kejserskift; første gang var i forbindelse med Claudius' valg til kejser i 41 e.Kr. Prætorianerpræfekterne var herefter nøglepersoner både ved fjernelse og indsættelse af kejsere, og embedet udviklede sig til et af Romerrigets mest betydningsfulde embeder, både politisk og militært. De deltog i kejserens private råd, consilium principis, og havde også en del af jurisdiktionen under sig.

Garden blev senere udvidet og nåede på et tidspunkt under kejser Vitellius op på 16 kohorter a 1000 mand, men fandt et fast leje på 10 kohorter a 1000 mand. Konstantin 1. den Store opløste garden i 312 e.Kr.