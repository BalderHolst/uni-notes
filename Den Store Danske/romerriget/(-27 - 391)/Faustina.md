### Faustina


Faustina, romerske kejserinder. Annia Galeria Faustina d.æ., 105-141, var gift med kejser Antoninus Pius og mor til Annia Galeria Faustina d.y., ca. 125-176. Denne blev gift med sin fætter Marcus Aurelius og blev mor til bl.a. Commodus. Faustina d.y. deltog i flere af sin mands militære kampagner og fik tilnavnet mater castrorum ('lejrenes mor'). I 146 fik hun titlen augusta. Endelig hed kejser Constantius 2.s tredje hustru Faustina.