### Gajus_Julius_Verus_Maximinus


Gajus Julius Verus Maximinus, ca. 173-238, romersk kejser fra 235 med tilnavnet Thrax efter sin fødeegn. Bondesønnen fra Thrakien gjorde hurtigt karriere i hæren pga. sin fysiske styrke og besad en høj officerspost, da soldaterne i 235 under et mytteri slog kejser Alexander Severus ihjel. De udråbte nu Maximinus til kejser, og han fortsatte kampene ved Rhin-Donau-grænsen. Han blev imidlertid ikke anerkendt af Senatet, som først støttede et oprør i Nordafrika for siden at udnævne Balbinus og Pupienus som modkejsere. Maximinus rykkede ned i Italien, men efter et mislykket angreb på Aquileia myrdede soldaterne ham og hans søn, som han havde gjort til medkejser. Han var formentlig dygtig og redelig, men har i eftertiden fået ry som barbar.

Se også Romerriget (historie).