### Otho


Otho, Marcus Salvius Otho, 32-69, romersk kejser. Da kejser Nero forelskede sig i Othos kone, Poppaea Sabina, udnævnte Nero ham til statholder over Lusitanien for at få ham væk fra Rom. Her sluttede han sig som den første til Galbas oprør i 68 og forventede som belønning at blive adopteret som dennes efterfølger efter magtovertagelsen. Da Galba imidlertid foretrak den lidt yngre Piso, stillede Otho sig i spidsen for den utilfredse prætorianergarde, som myrdede Galba og i stedet udråbte Otho til kejser i 69, hvilket blev godkendt af Senatet.

I mellemtiden havde Vitellius imidlertid rejst oprørsfanen i nord og rykkede med sine legioner mod Italien. Det afgørende slag stod ved Cremona på Posletten. Othos tropper, som var numerisk underlegne, blev slået, og han begik selvmord. Eftertiden har ikke givet ham et godt ry.