### Sarmater


Sarmater, nomadefolk i oldtiden af iransk oprindelse. Fra Centralasien spredte de sig fra 500-t. f.Kr. mod først Uralområdet og bosatte sig efterhånden på det østlige Balkan og i den sydlige del af Rusland. I 1. årh. e.Kr. trængte de ind i den romerske provins Moesia. De allierede sig undertiden med germanske stammer og blev en trussel mod romerne; bl.a. førte kejser Marcus Aurelius hårde kampe mod dem.

I 200-t. blev de fortrængt af goterne, i det følgende århundrede af hunnerne. Fra 500-t. hører man ikke mere til sarmaterne.