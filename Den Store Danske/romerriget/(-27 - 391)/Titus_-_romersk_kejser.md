### Titus_-_romersk_kejser


Titus, Titus Flavius Vespasianus, 39-81, romersk kejser fra 79; Vespasians ældste søn og efterfølger; bror til Domitian. Titus blev allerede i 65 udpeget som kvæstor og indledte dermed en karriere, som skulle føre ham frem til at kunne efterfølge faderen.

Han beklædte i årene efter 69 ikke mindre end syv konsulater sammen med Vespasian og var i realiteten medregent. Især to begivenheder er knyttet til Titus' navn: I 70 erobrede og plyndrede Titus Jerusalem. Den triumf, han i den anledning holdt sammen med sin far, er afbildet på Titusbuen i Rom. Endvidere ledede han i 79, kort efter sin tiltræden, et storstilet hjælpeprogram som følge af Vesuvs udbrud. Alt tyder på, at han var en glimrende administrator og meget begavet, mild og venlig. Ved sin død nød han stor popularitet.