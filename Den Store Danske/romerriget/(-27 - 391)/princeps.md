### Princeps


Princeps var en titel, som i den romerske republik blev tildelt førende statsmænd, fx Pompejus og Cicero. Den blev især brugt i sammensætningen princeps senatus om den ofte ældste og mest indflydelsesrige senator, som censorerne havde sat øverst på senatslisten. Det var ham, der blev spurgt først om det emne, som Senatet havde på dagsordenen.

Da kejser Augustus i 28 f.v.t. indtog den uformelle position som princeps senatus, fandt han det politisk hensigtsmæssigt at benytte denne prestigefyldte, men relativt uskyldige titel for at sløre sin næsten enevældige magt. 