### Vitellius


Vitellius, Aulus Vitellius, 15-69, romersk kejser i 69. Umiddelbart efter at Nero havde begået selvmord i 68, blev Galba udråbt til kejser, men allerede i januar 69 blev Vitellius udråbt til modkejser af legionerne i Germania Inferior, hvor han var statholder.

I et slag i Norditalien besejrede Vitellius Otho, som umiddelbart forinden havde afløst Galba. Vitellius satte sig i besiddelse af Rom, men blev allerede i juli udfordret af Vespasian, som var blevet indsat som ny kejser af legionerne i Østen. Det afgørende slag fandt sted ved Cremona, hvor Vitellius' tropper blev slået.

Efter voldsom uro og hårde gadekampe i Rom blev Vitellius lynchet af pøbelen. Han nåede at reformere prætorianergarden, men ellers satte hans korte regeringstid sig ingen nævneværdige spor.