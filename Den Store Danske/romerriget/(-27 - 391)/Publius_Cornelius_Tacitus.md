### Publius_Cornelius_Tacitus


Publius Cornelius Tacitus, ca. 56-efter 117, romersk politiker og historieskriver. Tacitus gennemløb en politisk karriere; i 97 var han konsul og 112-113 provinsguvernør i Asia.

Både hvad angår indhold og form, må Tacitus karakteriseres som den måske fornemste latinske historiker. Med sproglig elegance, politisk skarpsyn og kritisk sans giver han en ofte let ironisk skildring af sin tids politik og samfund. Hans udgangspunkt er senatsadelens. Han var dermed kritisk over for det romerske kejserdømme, som han mente knægtede den politiske frihed, republikken havde stået for.

Tacitus, som også var en fremragende taler, skrev antagelig 101-102 Dialogus de oratoribus; han er dog mest kendt for sine to etnografiske monografier, Germania (da. udg. senest 1974) og Agricola (ovs. til dansk senest 1981), begge fra 98. Hans største værk, en skildring af romersk historie, er for en stor dels vedkommende gået tabt. Første del, benævnt Annales, dækkede perioden fra kejser Augustus' død til Neros fald. Fortsættelsen heraf, benævnt Historiae, omhandler tiden frem til Domitians død; den blev afsluttet 109-110, før Annales, der er skrevet ca. 115-117.