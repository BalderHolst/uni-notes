### Marcus_Vipsanius_Agrippa


Marcus Vipsanius Agrippa, 63-12 f.Kr., en af kejser Augustus' væsentligste støtter ved dannelsen af principatet, det tidlige romerske kejserdømme; far til Agrippa Postumus.

Agrippas indsats var primært militær, især i år 31 f.Kr. i det afgørende søslag ved Actium, men ellers overalt i Det Romerske Imperium, hvor Augustus havde brug for hans assistance. Han avancerede til en art tronfølger, bl.a. gennem ægteskabet med Augustus' datter Julia i år 21 f.Kr. Umiddelbart derefter blev han udstyret med magtbeføjelser, som var på niveau med Augustus'.

Agrippa opførte i 27-25 f.Kr. det første Pantheon i Rom. Et verdenskort med kommentarer fra hans hånd er gået tabt.