### Lucius_Septimius_Severus


Lucius Septimius Severus, 146-211, romersk kejser fra 193; gift med Julia Domna (d. 217) og grundlægger af det severiske kejserdynasti (se Severerne). Septimius Severus, der stammede fra Leptis Magna i provinsen Tripolitana (nuv. Lebda i Libyen), blev konsul i 190 og året efter provinsguvernør i Pannonia.

Da kejser Pertinax i 193 blev myrdet af prætorianergarden, blev Septimius Severus udråbt til kejser af legionerne langs Donau. Han drog herefter mod Rom, hvor han opløste prætorianergarden og erstattede den med en ny, dobbelt så stor. I den første tid måtte han bekæmpe andre tronprætendenter, bl.a. Gajus Pescennius Niger (ca. 135-194) og Decius Clodius Septimius Albinus. I 198 drog han på felttog mod partherne, og året efter kunne Mesopotamien indlemmes i Romerriget. Sammen med sønnerne Geta og Caracalla drog han i 208 mod Britannia for at erobre de dele af øen, der ikke var under romersk herredømme; tre år senere døde han af sygdom i Eboracum (nuv. York).

Under Septimius Severus fik den romerske hær en øget indflydelse, og soldaternes forhold forbedredes: Der dannedes tre nye legioner, lønningerne steg, og soldaterne fik lov til at gifte sig.