### Nerva


Nerva, Marcus Coccejus Nerva, 30-98, romersk kejser fra 96. Nerva blev udråbt til kejser af prætorianerpræfekten og havde støtte i den kreds i Senatet, som havde stået bag mordet på forgængeren, Domitian. Nerva var på dette tidspunkt 66 år gammel og svagelig. Han synes valgt som en overgangsfigur og døde da også allerede to år efter.

Nerva indførte adoptivkejsersystemet, hvis idé var at undgå familiedynastier og at vælge den bedst egnede kejserkandidat gennem personlig adoption. I Nervas tilfælde blev det Romerrigets fremmeste general, Trajan.