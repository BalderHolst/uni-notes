### Plinius_d.y.


Plinius d.y., Gajus Plinius Caecilius Secundus, ca. 61-ca. 113, romersk politiker. Plinius voksede op hos sin morbror, Plinius d.æ., som senere adopterede ham. Som morbroderen gjorde han politisk karriere, hvis højdepunkter var konsulatet i år 100 og posten som provinsguvernør i Bithynien fra ca. 111 til hans død.

Plinius er især kendt for sine breve, som blev udgivet i ti bøger. De fleste har essayagtig karakter med modtagere som historikerne Tacitus og Sueton. I to af hans kendte breve (ep. 6.16 og 6.20) skildres Vesuvs udbrud i 79 og morbroderens død. Tiende bog, som udkom posthumt, indeholder hans brevvekslinger med kejser Trajan. Den kaster lys over romersk administration; fx findes her den første diskussion af romernes opfattelse af og reaktion over for de kristne (ep. 10.96 og 10.97). 1966 udkom en oversættelse af samtlige breve.