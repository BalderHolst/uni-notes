### Imperator


Imperator, (latin 'hersker'), ærestitel, hvormed soldater under den romerske republik hyldede en sejrrig general. I kejsertiden blev den en del af kejserens titel og/eller navn og kendetegnede, dels at han var hærens øverstbefalende, dels at han var den eneste, der kunne afholde triumftog.

I perioden 1721-1917 var Imperator Vserossijskij 'alrussisk kejser' den officielle betegnelse for de russiske herskere. Peter den Store antog den nye titel efter Freden i Nystad i 1721 for at tilkendegive, at Rusland nu havde vundet rang af europæisk stormagt. Den russiske stats officielle betegnelse var herefter Det Alrussiske Imperium. Danmark anerkendte som en af de første stater den nye kejsertitel i 1724. I Den Store Danske Encyklopædi anvendes udtrykket kejser om de russiske herskere 1721-1917. Se også autokrator og zar.