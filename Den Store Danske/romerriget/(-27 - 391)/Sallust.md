### Sallust


Sallust var en romersk historiker. Han deltog aktivt i romersk politik, men blev udelukket fra det romerske senat i 50 f.v.t. Herefter sluttede han sig til Cæsar, som i 46 f.v.t. sikrede ham posten som provinsguvernør i Afrika. Efter at være blevet anklaget for embedsmisbrug trak han sig tilbage fra det politiske liv.

Sallust skrev en stort anlagt romersk historie om perioden 78-67 f.v.t., som kun er fragmentarisk bevaret. Hans to monografier om hhv. Den Jugurthiske Krig (Bellum Jugurthinum) og Den Catalinariske Sammensværgelse (Bellum Catilinae) er overleveret til vor tid og var allerede i antikken meget læste (dansk oversættelse 1990).