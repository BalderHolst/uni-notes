### Antoninus_Pius


Antoninus Pius, 86-161, romersk kejser fra 138. Antoninus Pius blev adopteret af kejser Hadrian som hans efterfølger og indgik derved i adoptivkejsersystemet, som han selv videreførte ved at adoptere Marcus Aurelius.

Antonius Pius holdt fast ved Italiens ledende rolle, men havde forståelse for provinsernes økonomiske betydning. Med fremragende administrative evner sikrede han rigets nordregion og effektiviserede beskatningen og retsvæsenet. Den sidste del af hans regeringsperiode var præget af de germanske stammers og parthernes begyndende pres mod Romerriget.