### Romerriget


Romerriget er et oldtidsrige, der opstod med udgangspunkt i byen Rom og udviklede sig til et verdensrige. På højdepunktet mht. udstrækning i begyndelsen af 100-t. e.v.t. strakte Romerriget sig fra Eufrat i øst til Atlanterhavet i vest og fra Sahara i syd til England i nord. Ifølge romernes egen tradition blev Rom grundlagt den 21. april 753 f.v.t., men byens historie går længere tilbage (se Rom - historie).

Romerrigets nedre kronologiske grænse er omstridt, men et øvre skel kan sættes i 480, da den sidste vestlige kejser, Julius Nepos, døde (se antikken (antikken som historisk periode)). Fra 1.årh. e.v.t. betegnede romerne selv deres rige Imperium Romanum 'Det Romerske Imperium'. Imperium betegnede oprindelig en udøvet magt, fx kommandoen over den romerske hær, og imperium angav således, hvor den romerske kommandomagt havde gyldighed.

I dette udstrakte rige udbredtes romersk kultur, og der fandt i større eller mindre grad en romanisering sted. Bygrundlæggelserne i den vestlige del af riget er et markant udslag heraf, og latin, som var rigets administrationssprog, blev i mange områder i de vestlige provinser det fremherskende talesprog (se latin (latin som kulturbærer)). Samtidig hermed blev romersk kultur påvirket af de lokale forhold, romerne mødte, efterhånden som riget udvidedes længere og længere væk fra Middelhavsområdet.

Romerrigets historie inddeles traditionelt i fire perioder: kongetid, republikansk tid, kejsertid og den senere kejsertid, først og fremmest ud fra forfatningsmæssige kriterier. Læs mere om Romerrigets historie.

Romersk arkitektur bygger, som romersk kunst generelt, på det formsprog og de teknikker, romerne lærte at kende fra den græske verden. Læs mere om Romerrigets arkitektur.

Romersk kunst kendes nok især for de talrige bevarede skulpturer, men også inden for andre områder producerede romerske billedkunstnere en stor rigdom af værker. Læs mere om Romerrigets billedkunst.

Romersk religion har, som den fremtræder i historisk tid, modtaget stærke påvirkninger udefra, ikke mindst fra græsk religion og mytologi og fra etruskisk religion. Læs mere om Romerrigets religion.

Ved romersk filosofi forstås her antik filosofi, skrevet enten på latin eller på græsk af filosoffer med rod i Italien eller det vestlige Middelhavsområde. Græsk filosofi udgør forudsætningen for den romerske. Læs mere om Romerrigets filosofi.

Romersk litteratur omfatter almindeligvis alt, hvad der er skrevet på latin i oldtiden, dvs. fra 240 f.v.t. til 476 e.v.t., året for Det Vestromerske Riges undergang, eller helt til 529 e.v.t., det år, da Platons Akademi i Athen blev lukket af kejser Justinian, og klosteret i Montecassino grundlagt af Benedikt. Romersk litteratur strækker sig altså over ca. 800 år. Vældige mængder er gået tabt, men det, der er bevaret, har formået at inspirere verden i et par tusinde år. Læs mere om Romerrigets litteratur.

Romersk teater var i høj grad en efterligning og udvikling af det græske teater, både i dramatikken og den ydre fremtræden. Læs mere om Romerrigets teater.

Romerne var, trods nære forbindelser til græsk kultur, fremmede over for grækernes form for videnskab. De ignorerede videnskabelige områder som matematik, astronomi og anatomi, mens de havde større interesse for praktisk viden inden for teknologi, medicin og astrologi. Læs mere om naturvidenskab og teknologi i Romerriget.