### Theodosius_1._den_Store


Theodosius 1. den Store, 347-395, romersk kejser fra 379. Theodosius var søn af en højtstående officer fra Spanien, som var faldet for en intrige i 376.

Efter kejser Valens' død i Slaget ved Adrianopel i 378 udnævnte Gratianus ham til sin medkejser i Romerrigets østlige del, hvor hans første store opgave, at finde en ordning med goterne, løstes i 382, da de som foederati blev bosat på Balkan.

Efter Gratianus' død i 383 måtte Theodosius først affinde sig med, senere nedkæmpe den vestlige usurpator Magnus Maximus. Fra 392 var han enehersker; dog måtte et nyt oprør i Italien nedkæmpes i 394.

I religiøs henseende var Theodosius konsekvent i sin støtte til den nikænske ortodoksi, som fra 380 var eneste anerkendte statsreligion. I forbindelse med en relativ politisk stabilitet og kunstnerisk blomstring skaffede dette i eftertiden Theodosius det noget overdrevne tilnavn "den Store".