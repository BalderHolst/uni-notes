### Odoaker


Odoaker, ca. 430-493, germansk lejetropsfører, konge i Italien fra 476. Odoaker blev af sine tropper udråbt til konge under et oprør mod hærchefen Orestes, hvis søn, kejser Romulus, han afsatte. Han beherskede derefter Italien uden officiel anerkendelse fra den byzantinske kejsers side. I 489 invaderede ostrogoterne under Theoderik den Store Italien, hvor Odoaker efter en længere belejring i Ravenna forsøgte en fredelig overenskomst, men snart efter blev dræbt.