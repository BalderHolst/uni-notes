### Flavius_Stilicho


Flavius Stilicho, ca. 365-408, romersk officer af vandalsk afstamning.

Flavius Stilicho var gift med kejser Theodosius 1. den Stores niece og blev i 395 indsat som hærchef og formynder for de unge kejsere Arkadios og Honorius.

Han kom i konflikt med hoffet i Konstantinopel, der bl.a. spillede visigoterne under Alarik 1. ud mod ham.

Trods sin utvivlsomme politiske og militære dygtighed kunne Flavius Stilicho under de vanskelige forhold i begyndelsen af 400-t. ikke holde sammen på Det Vestromerske Rige. Han blev afsat og derefter dræbt i Ravenna.