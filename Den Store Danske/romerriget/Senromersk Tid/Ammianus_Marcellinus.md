### Ammianus_Marcellinus


Ammianus Marcellinus, ca. 330-ca. 395, romersk historiker. Ammianus blev født i Antiochia og gjorde karriere som officer i Mesopotamien og Gallien. Efter at have deltaget i kejser Julians perserkrig begyndte han på historiske studier og bosatte sig ca. 380 i Rom, hvor han på latin skrev sit værk i 31 bøger, der omfattede rigets historie i tiden 96-378. Kun 14.-31. bog om den delvis selvoplevede samtidshistorie (fra 353) er bevaret.

Ammianus' forbillede er Tacitus. Han er tilbageholdende med at indskyde taler, men har mange digressioner, især af geografisk indhold. Ammianus, der skrev "som soldat og græker", var ikke-kristen, men neutral i sin vurdering af den nye religion. Historiesynet præges af en astrologisk farvet fatalisme og tro på Roms uovervindelighed. Betydeligst er han i sine skarpe, men velafvejede personkarakteristikker.