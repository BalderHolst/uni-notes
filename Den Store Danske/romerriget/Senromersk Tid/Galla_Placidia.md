### Galla_Placidia


Galla Placidia, ca. 388-450, romersk kejserinde, datter af Theodosius 1. den Store. Galla Placidia blev i 408/09 visigoternes fange og måtte i 414 gifte sig med deres konge, Athaulf, der døde året efter.

I 416 udleveredes hun til sin bror, den romerske kejser Honorius, der residerede i Ravenna og det følgende år tvang hende til ægteskab med hærchefen Constantius. Denne blev udnævnt til kejser i 421, men døde samme år, hvorefter Galla Placidia flygtede til Konstantinopel.

I 425 vendte hun tilbage til Ravenna, hvor hun styrede Det Vestromerske Rige som formynder for sin søn kejser Valentinian 3., indtil han i 437 selv overtog magten.