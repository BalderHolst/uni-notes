### Valentinian_2.


Valentinian 2., 371-392, romersk kejser fra 375. Valentinian 2. var søn af Valentinian 1. og udråbtes til kejser af hæren efter dennes død. Under sin mindreårighed var han under formynderskab, først af sin bror, kejser Gratianus, og efter hans død 383 af sin mor, Justina (d. ca. 388). En tolerant politik over for arianerne bragte Valentinian 2.s regering i Milano i konflikt med byens biskop Ambrosius. 387-388 måtte han søge hjælp mod oprøreren Maximus hos kejser Theodosius 1. 