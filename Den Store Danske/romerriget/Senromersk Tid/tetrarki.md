### Tetrarki


Tetrarki, (af tetra- og -arki), den styreform i Romerriget, som kejser Diokletian indførte i 293. Det var et firemandsstyre: to overkejsere med titlen augustus og to underkejsere med titlen cæsar, der var udpegede efterfølgere, når de to augusti på et givent tidspunkt trak sig tilbage. De havde ansvaret for hver deres rigsdel. Tetrarkiet ophørte, da Konstantin 1. den Store i 324 blev enehersker i Romerriget.