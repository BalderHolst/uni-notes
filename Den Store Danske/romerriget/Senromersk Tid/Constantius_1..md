### Constantius_1.


Constantius 1., Flavius Valerius Constantius Chlorus, ca. 250-306, romersk kejser. Efter en militær løbebane ægtede Constantius kejser Maximianus' steddatter Theodora og blev i 293 udråbt til medregent (cæsar) med den vestlige rigsdel som forvaltningsområde. Han nedkæmpede et oprør i Britannien og sikrede nordgrænserne. I 305 blev Constantius suveræn kejser (augustus); han døde imidlertid året efter i York.

I de samtidige kilder bedømmes Constantius som mild både i sin skattepolitik og over for de kristne; billedet er dog farvet af, at hans ældste søn og efterfølger var Konstantin 1. den Store.