### Honorius


Honorius, Flavius Honorius, 384-423, vestromersk kejser, søn af kejser Theodosius 1. den Store. 

Honorius blev i 393 udråbt til medkejser af sin far og overtog ved hans død to år senere styret i Romerrigets vestlige del, indtil 408 under hærchefen Flavius Stilichos formynderskab.

Honorius residerede fra 402 i Ravenna, men var personligt ubetydelig og uden muligheder for at dæmme op for folkevandringerne og den begyndende opløsning af Det Vestromerske Rige.