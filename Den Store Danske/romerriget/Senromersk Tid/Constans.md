### Constans


Constans, Flavius Julius, ca. 320-350, romersk kejser, yngste søn af Konstantin 1. Constans udråbtes 333 til medregent (cæsar) og blev suveræn kejser (augustus) efter faderens død i 337. Efter at have besejret sin bror Konstantin 2. i 340 inddrog han hele den vestlige del af Romerriget under sit styre og styrkede nordgrænsen. Constans førte en hård politik mod de to kirkelige retninger arianerne og donatisterne. Han endte med at blive upopulær i hæren og blev ryddet af vejen ved et kup.