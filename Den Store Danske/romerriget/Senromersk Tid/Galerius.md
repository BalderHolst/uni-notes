### Galerius


Galerius, Gajus Galerius Valerius Maximianus, ca. 250-311, romersk kejser. Galerius tjente sig op i den romerske hær og blev i 293 af kejser Diokletian udråbt til medregent (cæsar), hvorefter han ægtede Diokletians datter Valeria. Galerius' hovedopgave blev forsvaret af Donaugrænsen; men 296-98 førte han et sejrrigt felttog mod Perserriget, hvorefter en triumfbue rejstes i Thessaloniki. Efter samtidens vurdering var Galerius hovedinitiativtager til Diokletians forfølgelse af kristendommen fra 303.

I 305 udråbtes Galerius i Nikomedia til regerende kejser (augustus) med søstersønnen Maximinus Daia som medregent. Under de følgende års magtkampe formåede han imidlertid ikke at hindre det tetrarkiske systems, dvs. firemandsstyrets sammenbrud. Den 30.4.311, få dage før sin død, udstedte Galerius i Nikomedia et edikt, hvorved kristendommen som ligeberettiget religion blev tilladt i hele Romerriget.