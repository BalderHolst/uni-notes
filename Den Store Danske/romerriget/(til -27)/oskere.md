### Oskere


Oskerne var et forhistorisk italisk folkeslag bosat i Midt- og Syditalien, bl.a. i Pompeji. De egentlige oskere blev fortrængt i 400-tallet f.v.t., men oskisk blev også talt af andre folk i området, bl.a. samnittere og campanere.

Oskisk, der er et italisk sprog, kendes fra over 200 indskrifter fra ca. 300 f.v.t. indtil Forbundsfællekrigens slutning i 89 f.v.t., hvor det beslægtede sprog latin blev dominerende.