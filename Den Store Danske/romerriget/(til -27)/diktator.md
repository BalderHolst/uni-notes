### Diktator


Diktator, magister populi, i den ældste romerske republik titlen på den mand, som i en ekstraordinær situation, især under en krig, blev udpeget til romernes leder. Han var udstyret med absolut myndighed, indtil hans opgave var løst, dog højst i seks måneder. Han udpegede en næstkommanderende, magister equitum, og alle øvrige magistrater stod under hans kommando. I den sene republik blev diktatortitlen genoplivet og betegnede da eneherredømme; således blev Cæsar diktator for livstid. Derefter blev titlen forbudt ved lov og blev ikke længere anvendt af romerne.

I tiden efter 1. Verdenskrig har titlen været anvendt om den mand, der har det absolutte eneherredømme i medfør af eller i strid med statens forfatning. Weimarrepublikken havde således en bestemmelse om, at rigspræsidenten kunne tiltage sig diktatoriske beføjelser, dersom den offentlige sikkerhed var alvorligt truet. Hitlers magtovertagelse skete dog ikke i kraft heraf og var formelt ikke et forfatningsbrud, lige så lidt som Mussolinis var det. Andre diktatorer i Europa og Latinamerika har taget magten ved kup eller borgerkrig.

"Proletariatets diktatur" er i den kommunistiske ideologi tænkt som et nødvendigt overgangsstyre mellem revolutionen og det klasseløse samfund.

Se også autoritære regimer.