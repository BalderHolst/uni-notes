### Lucius_Cornelius_Sulla


Lucius Cornelius Sulla, ca. 138-78 f.Kr., romersk politiker. Sulla kom fra en gammel patricierfamilie og tjente som kvæstor under Marius i kampene mod Jugurtha i Numidien. Sulla havde sin andel i sejren, da han udvirkede udleveringen af Jugurtha til romerne.

Sulla udmærkede sig i Forbundsfællekrigen (91-89 f.Kr.) og blev konsul 88 f.Kr. Han fik tildelt kommandoen mod Mithridates 6., som også Marius havde ønsket. Da Sulla blev frataget sin kommando, inden felttoget var begyndt, marcherede han mod Rom og fordrev Marius og hans tilhængere. Derpå vendte Sulla sig mod øst og sluttede i 85 f.Kr. fred med Mithridates. Da Sulla vendte tilbage til Italien, vandt han let borgerkrigen og tog hævn over sine modstandere. Mere end 4000 personer blev proskriberede, og deres jord blev fordelt mellem Sullas veteraner. Han lod sig i 82 f.Kr. udnævne til diktator og gennemførte en forfatningsreform, der styrkede senatets magt. Sulla trak sig overraskende tilbage i 79 f.Kr. og døde året efter.

Sullas reformer holdt kun i ti år. Han var den første romerske general, som vendte sine våben mod Rom, og hans brug af proskriptioner blev efterlignet af de tre triumvirer Antonius, Octavian og Lepidus umiddelbart efter mordet på Cæsar.