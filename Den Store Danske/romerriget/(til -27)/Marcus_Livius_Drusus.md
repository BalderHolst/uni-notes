### Marcus_Livius_Drusus


Marcus Livius Drusus, d. 91 f.Kr., romersk politiker, søn af Marcus Livius Drusus (d. 109 f.Kr.). Drusus var folketribun i 91 f.Kr. og søgte at løse tidens påtrængende problemer gennem forslag om en jordreform og om tildeling af romersk borgerret til Roms italiske forbundsfæller. Forslagene blev mødt med voldsom modstand fra en del af Senatet og ridderstanden, og Drusus blev myrdet i sit hjem. Hans død gav stødet til Forbundsfællekrigen.