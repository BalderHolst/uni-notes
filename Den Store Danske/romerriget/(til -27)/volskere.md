### Volskere


Volskere, oldtidsfolk fra Latium i Mellemitalien. Volskerne kæmpede flere gange mod romerne, men ca. år 300 f.Kr. blev de underlagt Rom. Ifølge sagnet sluttede Gnaeus Marcius Coriolanus sig til volskerne, hvorefter han ledte dem på et felttog mod romerne. Da han alligevel undlod at angribe Rom, dræbte volskerne ham.

Volskisk er et italisk sprog, der minder mest om umbrisk og blev talt i Latium indtil 300-t. f.Kr., da volskerne blev underlagt Rom. Sproget kendes hovedsagelig fra en indskrift fundet i det nuværende Velletri ca. 30 km sydøst for Rom.