### De_puniske_krige


De puniske krige, tre krige udkæmpet i 200-100-t. f.Kr. mellem Rom og Karthago; krigene resulterede i Karthagos totale ødelæggelse og Roms besiddelse af herredømmet i Middelhavsområdet.

Græske kolonier i Syditalien, der var blevet Roms forbundsfæller, følte sig truet af de magtfulde karthaginiensiske kolonier på Sicilien. Rom støttede grækerne, og det kom til krig. Krigshandlingerne foregik hovedsagelig på Sicilien, hvor man kæmpede om kontrollen med den frugtbare ø. Romerne anvendte for første gang en flåde og vandt en afgørende sejr i 241 f.Kr. Ved fredsslutningen måtte Karthago opgive sine besiddelser på Sicilien, der nu blev romersk provins. I de følgende år erobrede Rom Sardinien og Korsika, der også blev provinser.

Karthago forsøgte at kompensere for tabet af Sicilien ved gradvis at erobre Spanien, hvor der fandtes rige sølvminer. Men også romerne ønskede kontrol hermed, hvorefter en ny krig udvikledes. Den karthaginiensiske feltherre Hannibal drog med sine tropper fra Spanien over Alperne og ned i Italien. Han vandt flere sejre, bl.a. ved Cannae i 216 f.Kr., men mod forventning faldt Roms forbundsfæller ikke fra, og i 202 f.Kr. besejrede Rom karthaginienserne ved Zama i Nordafrika. Resultatet blev, at Karthago måtte afstå sine besiddelser uden for Afrika, krigsflåden blev konfiskeret, og der skulle betales en betydelig krigsskadeserstatning.

Kredse i Rom, bl.a. Cato d.æ., nærede frygt for, at Karthago igen skulle blive en trussel mod romerne, og en krig indledtes. Resultatet blev den totale udslettelse af Karthago; endvidere blev de karthaginiensiske områder i Afrika indlemmet i Romerriget som provinsen Africa.