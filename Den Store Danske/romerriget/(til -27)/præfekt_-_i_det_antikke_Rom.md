### Præfekt_-_i_det_antikke_Rom


Præfekt, oprindelig leder eller kommandant for forskellige enheder i den romerske hær; især fra kejser Augustus' tid benyttedes betegnelsen også om lederen af særlig definerede områder. Den vigtigste var prætorianerpræfekten, praefectus praetorio, der havde kommandoen over prætorianergarden, praefaectus urbi, som havde selve byen Rom under sig, og praefectus annonae, der forestod Roms kornforsyning.

Den kejserlige administration benyttede også præfekter på en lang række mindre betydningsfulde poster, fx som leder af Roms brandkorps og den romerske flåde; desuden kunne de være ledere af mindre provinser. Under kejserens overkommando administrerede de deres område suverænt, herunder ofte den relevante jurisdiktion.