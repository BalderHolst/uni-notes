### Bulla


Bulla, (lat. 'blære, rund kapsel'), rund eller hjerte-, sjældnere halvmåneformet amulet af metal eller læder til at bære om halsen. Bullaen var oprindelig en etruskisk skik, som blev videreført af romerne, idet alle fribårne romerske børn bar den frem til pubertetens indtrædelse. På trods af bullaens hedenske oprindelse blev den overtaget af de kristne og er stadig ganske almindelig i katolske lande.