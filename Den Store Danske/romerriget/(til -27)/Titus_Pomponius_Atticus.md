### Titus_Pomponius_Atticus


Titus Pomponius Atticus, 110-32 f.Kr., Ciceros ven og forlægger, der i år 86 slog sig ned i Athen, hvilket gav ham tilnavnet Atticus. Det lykkedes under sporadiske ophold i Rom den hovedrige Atticus at holde kontakt til næsten alle periodens ledende politikere uanset disses indbyrdes stridigheder. Han deltog imidlertid aldrig selv direkte i romersk politik. Atticus var først og fremmest en stor støtte for Cicero og offentliggjorde hans værker. En lang række af Ciceros breve til Atticus er bevaret. De afspejler ham som et filosofisk (epikuræisk), kunstelskende menneske. En udpræget forretningssans kombineret med sikker politisk tæft bragte Atticus gennem de voldsomme begivenheder efter mordet på Cæsar. Han havde gode forbindelser til Marcus Antonius og Octavian, og trods sin principielle tilslutning til de republikanske traditioner knyttede han sig tæt til det kommende kejserhus ved datterens ægteskab med feltherren Agrippa, der støttede Octavian. Eftertiden har ikke kunnet frikende ham for en vis opportunisme.