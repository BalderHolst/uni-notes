### Juba_2.


Juba 2., ca. 50 f.Kr.-24 e.Kr., konge af Mauretanien, søn af Juba 1. Efter sin fars nederlag og død i 46 f.Kr. blev Juba 2. ført til Rom, hvor han blev opfostret. Augustus tildelte ham romersk borgerret og indsatte ham i 25 f.Kr. som konge af Mauretanien. Han var bl.a. gift med Cleopatra Selene, datter af Kleopatra og Marcus Antonius. Juba udbredte græsk og romersk kultur i sit rige, og byen Caesarea, som han gjorde til hovedstad, blev et kulturcentrum. Selv var han kunstsamler og forfatter til flere værker om diverse emner, fx om romersk historie.