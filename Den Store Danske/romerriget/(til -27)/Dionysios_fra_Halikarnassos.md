### Dionysios_fra_Halikarnassos


Dionysios fra Halikarnassos, 1. årh. f.Kr., græsk historiker og lærer i retorik, som ca. 30 f.Kr. bosatte sig i Rom, hvor han skrev en romersk historie på græsk fra de ældste tider frem til udbruddet af 1. Puniske Krig. Kun de første ti bøger om perioden frem til 450 f.Kr. er nogenlunde komplet bevaret; resten findes i sene ufuldkomne uddrag. Værkets værdi ligger i, at det ofte bygger på kilder, som ellers er gået tabt, og i, at det i sig selv er en kilde til den hellenistiske verdens syn på romerne.