### Tribus


Tribus, i antikken inddeling af samtlige romerske borgere efter deres lokale tilhørsforhold. Oprindelig var der antagelig tre triber, men med Roms ekspansion dannedes nye triber.

I 241 f.Kr. var der i alt 35 (4 by- og 31 landtriber). Herefter forøgedes antallet ikke, men nye romerske borgere i områder, der senere blev erobret, også uden for Den Italiske Halvø, blev indskrevet i de eksisterende.

Tribusinddelingen skulle oprindelig tjene census, skatteopkrævning og rekruttering til hæren, senere blev den en politisk inddeling. På comitia tributa (tribusforsamlingen), en af de tre romerske folkeforsamlinger (se comitia), udgjorde triberne således de 35 stemmeenheder.