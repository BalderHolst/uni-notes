### Livia_Drusilla


Livia Drusilla, 58 f.Kr.-29 e.Kr., romersk kejserinde. Livia var først gift med Tiberius Claudius Nero, med hvem hun fik sønnerne Tiberius, den senere kejser, og Drusus. I 38 f.Kr. blev hun skilt fra Nero for at gifte sig med Octavian, den senere kejser Augustus; ægteskabet, der varede til hans død i 14 e.Kr., var barnløst. Ifølge Augustus' testamente blev hun tildelt titlen augusta og adopteret ind i den juliske slægt, hvorefter hun kaldtes Julia Augusta. 

I nogle antikke kilder fremstilles Livia Drisilla som idealet af en hustru: smuk, intelligent og repræsenterende de gamle dyder. Ægteskabet fremhæves som perfekt, og hun skulle have øvet en vis indflydelse på Augustus. I andre kilder skildres hun som magtbegærlig og styret af ønsket om at fremme sine sønners indflydelse.