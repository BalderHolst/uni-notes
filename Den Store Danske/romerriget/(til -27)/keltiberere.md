### Keltiberere


Keltiberere, den blandede befolkning af iberere og indvandrede keltere, som i antikken beboede de nordlige og centrale dele af Den Iberiske Halvø. Se også keltere.

Keltiberisk er et keltisk oldtidssprog, der er kendt fra navnestof samt nogle få lange indskrifter på bronzeplader fra Botorrita nær Zaragoza, formentlig fra ca. 100 f.Kr. Skriften er en blanding af alfabet- og stavelsesskrift, der også brugtes til andre samtidige sprog på halvøen.

Keltiberisk udmærker sig blandt de keltiske sprog ved at have bevaret den indoeuropæiske kasusendelse ablativ, fx mask.sing. -uz fra indoeuropæisk *ōd. Derimod findes en uforklaret genitivendelse, -o, i mask.sing. i stedet for den forventelige keltiske endelse på *-ī.

Se også keltiske sprog.