### Damnatio_memoriae


Damnatio memoriae, (lat. 'fordømmelse af eftermælet'), i romersk retspraksis del af straf for højforræderi. Den indebar, at den dømtes fornavn ikke længere måtte bæres i familien, at afbildninger af ham skulle ødelægges og hans navn slettes fra indskrifter. Hvis Senatet dømte en siddende kejser, fx Nero, eller en afdød kejser, fx Commodus, som hostis ('fjende'), fik det samme konsekvenser.