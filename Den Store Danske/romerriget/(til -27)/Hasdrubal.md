### Hasdrubal


Hasdrubal, navn på adskillige karthaginiensiske mænd. Hasdrubal, d. 221 f.Kr., svigersøn til Hamilkar Barkas, som han efterfulgte som øverstbefalende for tropperne i Spanien, hvor Hasdrubal lagde nye, store områder under karthaginiensisk herredømme og grundlagde Carthago Nova (nuv. Cartagena). I 226 f.Kr. sluttede han en traktat med romerne, hvori han lovede, at Ebrofloden ikke ville blive overskredet i krigerisk øjemed.


Hasdrubal, d. 207 f.Kr., søn af Hamilkar Barkas, fik overdraget kommandoen i Spanien, da hans bror Hannibal rykkede mod Italien. Han kæmpede med vekslende held mod de romerske invasionsstyrker og rykkede i 207 f.Kr. sin bror til hjælp, men i et slag ved Metaurusfloden mistede han sin hær og døde.


Hasdrubal, d. 202 f.Kr., overtog førnævnte Hasdrubals kommando i Spanien, men tabte i 206 f.Kr. et slag ved Ilipa. Han trak sig herefter tilbage til Nordafrika, hvor han forsøgte at organisere det karthaginiensiske forsvar imod de angribende romere. Han led imidlertid nederlag, blev afsat fra sin kommando, beskyldt for forræderi og begik selvmord.