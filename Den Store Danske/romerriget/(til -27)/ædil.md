### Ædil


Ædil, (af lat. aedilis, afledn. af aedes 'tempel, hus'), romersk embedsmand; oprindelig valgt af plebejerne, senere af både plebejere og patriciere. Ædilerne, hvoraf der altid valgtes mindst to, havde ansvaret for byen Roms bygninger, afholdelsen af offentlige fester og almindelige politiopgaver. Ifølge den romerske embedsmandsbane, cursus honorum, kunne man først blive ædil, når man havde beklædt kvæsturen; se også magistratus.