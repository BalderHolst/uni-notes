### Gnaeus_Pompejus


Gnaeus Pompejus, 106-48 f.Kr., fra 81 f.Kr. med tilnavnet Magnus ('den Store'), romersk politiker. Pompejus sluttede sig i sin ungdom til Sulla, efter hvis død han nedkæmpede Lepidus' oprør i Italien og Marius' tilhænger Sertorius i Spanien. Herefter gennemtvang han og Crassus, at de blev valgt til konsuler for år 70 f.Kr., i hvilken egenskab de ophævede en del af Sullas love. Pompejus fik nu en ekstraordinær kommando, først imod sørøverne i Middelhavet, som han rensede på tre måneder, dernæst i øst, hvor han besejrede Mithridates 6. og bl.a. erobrede Syrien.

Efter hjemkomsten opløste han sin hær, men kunne ikke komme igennem med sine ønsker om jord til veteranerne eller godkendelse af sine ordninger i øst, førend han og Crassus i 60 f.Kr. havde indgået en aftale med Cæsar, det såkaldte 1. triumvirat, efter dennes valg til konsul for år 59 f.Kr. Pompejus blev i 59 f.Kr. gift med Cæsars datter, Julia. Som led i de tre mænds aftaler fik han Spanien som provins i fem år og derefter i endnu fem. Han styrede provinsen gennem legater og forblev selv i Rom, hvor han fik ansvaret for kornforsyningen og en overgang var enekonsul. Ledende senatorer pressede ham ud i militært opgør med Cæsar, men han tabte Slaget ved Farsalos i 48 f.Kr. og flygtede til Egypten, hvor han blev myrdet.

Pompejus var en dygtig general, men hans problem var, at han som politiker aldrig overvandt den mistillid, som ledende kredse i Senatet nærede til den magtstilling, han havde opnået.