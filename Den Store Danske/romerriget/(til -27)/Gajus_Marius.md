### Gajus_Marius


Gajus Marius, ca. 157-86 f.Kr., romersk general og politiker. Marius var ud af ridderstand og påbegyndte tidligt en lovende militær og politisk karriere; således gjorde han krigstjeneste i Numidia under Metellus. På trods af dennes modstand, og selvom han var en homo novus, fik han konsulatet for år 107 f.Kr., bl.a. på grundlag af beskyldninger imod nobiliteten for inkompetence og bestikkelighed. Ved at se bort fra den ellers gældende formuegrænse fik han skabt en stor hær af frivillige, med hvilken han endeligt besejrede numiderkongen Jugurtha. Som konsul fire år i træk, 104-101 f.Kr., besejrede han cimbrerne og teutonerne, som var trængt ned på Posletten. Det var antagelig i den forbindelse, at han indførte kohortetaktikken, som gjorde den romerske krigsførelse mere mobil. Hans militære berømmelse blev imidlertid blakket af efterfølgende uroligheder om tildeling af jord til de hjemsendte soldater. I 88 f.Kr. søgte han et comeback ved at få kommandoen over krigen imod Mithradates; men årets konsul, Sulla, rykkede med sin hær til Rom, og Marius måtte flygte. Efter Sullas bortrejse vendte han tilbage og gennemførte sammen med Cinna et blodigt opgør mod sine modstandere, men døde kort efter.

Ved at skabe en hær af soldater, der var personligt knyttet til deres feltherre, bragte Marius på kort sigt et nyt og farligt middel ind i senrepublikkens politiske stridigheder og lagde på længere sigt grundlaget for den stående professionelle hær under kejser Augustus.