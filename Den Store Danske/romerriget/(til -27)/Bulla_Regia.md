### Bulla_Regia


Bulla Regia, antik romersk by i provinsen Africa Proconsularis, nuværende Hammam Daradji i Tunesien ca. 150 km V for Tunis by. Stedet var i 1.årh. f.Kr. en numidisk kongeby, hvilket afspejles i byens navn, idet regia betyder 'kongelig'. Under kejser Augustus blev Bulla Regia erobret af romerne, blev municipium omkring 110 e.Kr. og koloni under kejser Hadrian. Byen ligger i et frugtbart kornområde og må have været en forholdsvis rig by.

Der er bevaret betydningsfulde rester af den romerske by, bl.a. forum med capitol og Apollontempel; af særlig interesse kan nævnes et antal velbevarede villaer, hvis nederste etage er gravet ned i undergrunden for at beskytte beboerne mod sommerens hede.