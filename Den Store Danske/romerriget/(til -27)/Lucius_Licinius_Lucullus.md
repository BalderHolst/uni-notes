### Lucius_Licinius_Lucullus


Lucius Licinius Lucullus, -117--56, romersk politiker og general. Lucullus gjorde først tjeneste under Sulla, og under sit konsulat i 74 f.Kr. sikrede han sig kommandoen i krigen med Mithridates 6. Efter en række strålende sejre vendte krigslykken; soldaterne gjorde mytteri imod hans strenge disciplin, og da ledende romere var misfornøjet med hans ordning af skatteopkrævningen, måtte han i 66 f.Kr. overlade kommandoen til Pompejus. Nogle år efter trak han sig tilbage til et meget luksuriøst privatliv med bl.a. overdådige gæstebud, heraf udtrykket lukullisk.