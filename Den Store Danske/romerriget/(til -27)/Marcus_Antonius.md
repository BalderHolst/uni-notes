### Marcus_Antonius


Marcus Antonius, 82-30 f.Kr., romersk politiker, hærfører og triumvir; en af de mest fremtrædende skikkelser i den senrepublikanske romerske historie. Antonius sluttede sig i år 54 f.Kr. til Cæsar og indledte med hans støtte sin politiske karriere som kvæstor. Han deltog i Galliens erobring og kæmpede på Cæsars side i borgerkrigen mod Pompejus. År 48 f.Kr. blev han af Cæsar, som da var blevet diktator, udnævnt til at være hans næstkommanderende, og han beklædte i år 44 f.Kr. konsulatet sammen med Cæsar.

Antonius spillede en afgørende rolle i dagene efter mordet på Cæsar og indgik året efter et triumvirat med Octavian — den senere kejser Augustus — og Marcus Lepidus. Disse tre gjorde i fællesskab op med Cæsars mordere. Med triumvirernes opdeling af imperiet fik Antonius den østlige del, hvor han først ordnede forholdene i Lilleasien.

Fra år 41 slog han sig ned i Egypten og indledte et forhold til Kleopatra, med hvem han fik tre børn. Dette forhold var stærkt bestemmende for hans videre politik og selvopfattelse. På trods af hyppige forsoningsbesøg i Italien og hans ægteskab med Octavians søster Octavia brød triumviratet endeligt sammen i år 32 f.Kr., og Antonius blev indblandet i den krig, som på Octavians foranledning blev erklæret mod Kleopatra. I søslaget ved Actium år 31 f.Kr. besejrede Octavian Kleopatra. Året efter faldt Alexandria, og Antonius begik selvmord sammen med Kleopatra.

Vurderingerne af ham er meget forskellige. Han var en kompetent hærfører og en yderst behændig politiker, men hans temperament trak ham ofte ind i situationer, som han havde svært ved at håndtere. Hans forståelse for hellenismens styreformer og dens stærke herskerskikkelser førte overfladisk set til hans fald, men peger paradoksalt nok fremad i Roms videre historie.