### Konsul_-_romersk_embedsmand


Konsul, romersk embedsmand. Konsulerne blev fra embedets indførelse i 509 f.Kr. valgt på comitia centuriata (centurieforsamlingen); der blev valgt to for en periode på et år. I republikansk tid havde de to konsuler den højeste civile og militære myndighed; de førte legionerne og ledede møderne i Senatet og i flere tilfælde på folkeforsamlingerne.

Oprindelig var embedet forbeholdt patricierne, men fra 367 f.Kr. kunne også plebejere vælges til konsuler.

I kejsertiden mistede embedet meget af sin betydning. Kejseren valgte konsulerne eller påtog sig selv konsulatet. Se også magistratus.