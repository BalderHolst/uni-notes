### Julia_-_datter_af_kejser_Augustus


Julia, 39 f.Kr.-14 e.Kr., kejser Augustus' eneste barn. Julia var gift tre gange, og hendes ægteskaber indgik i den kejserlige dynastipolitik. Hun blev i 25 f.Kr. gift med Marcellus, søn af Augustus' søster Octavia; han var Augustus' formodede efterfølger. Efter Marcellus' død i 23 f.Kr. giftede Julia sig i 21 f.Kr. med Marcus Vipsanius Agrippa, der var en af Augustus' vigtigste støtter i hans magtkamp, og som bl.a. gennem sit ægteskab blev udpeget som en slags tronfølger. De fik i alt fem børn, bl.a. Agrippina den Ældre og Agrippa Postumus. Julias tredje ægteskab blev indgået året efter Agrippas død i 12 f.Kr. med den senere kejser Tiberius, søn af Livia, Augustus' tredje hustru.

I år 2 f.Kr. blev Julia anklaget for utroskab og af Augustus forvist til en lille ø, hvor hverken vin eller mænd måtte komme inden for hendes rækkevidde. I år 3 e.Kr. fik hun tilladelse til at bo i Rhegium (nuv. Reggio di Calabria) i Syditalien.