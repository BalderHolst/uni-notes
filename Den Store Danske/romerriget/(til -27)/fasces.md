### Fasces


Fasces, (af lat. fascis 'knippe af tynde stokke med økse i midten'), romersk magtsymbol. Fasces var et risknippe, der var fastbundet for enden af en stage; det blev båret af de lictores, som fulgte og beskyttede de øverste romerske embedsmænd, konsuler og prætorer. Fasces symboliserede embedsmændenes udøvende magt, konkret muligheden for afstraffelse ved risning. I de romerske provinser var der på stagen tilføjet en økse, fordi provinsguvernøren her havde mulighed for at eksekvere dødsstraf. Fasces blev senere benyttet som symbol af de italienske fascister og har givet navn til fascismen.

For Mussolini var de sammenknyttede stave symbol på "enhed, kraft og retfærdighed"; de blev statskendetegn i 1926. Sir Oswald Mosley brugte også fasces som mærke for sin bevægelse British Union of Fascists.