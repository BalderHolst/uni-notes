### Triumvirat


Triumvirat, tremandskollegium, som varetog dele af romersk administration, fx møntudstedelse.

Betegnelsen benyttes også om tremandsgrupper, nedsat af staten til at løse bestemte opgaver, fx det såkaldte 2. triumvirat, som bestod af Octavian (den senere Augustus), Marcus Antonius og Lepidus. Dette triumvirat nedsattes ved lov i 43 f.Kr. med det formål i løbet af de næste fem år at "genoprette staten" efter mordet på Cæsar.

Det såkaldte 1. triumvirat var derimod nedsat efter en privat aftale indgået i 60 f.Kr. mellem Cæsar, Crassus og Pompejus med det formål at fastlægge en indbyrdes magtdeling af riget.