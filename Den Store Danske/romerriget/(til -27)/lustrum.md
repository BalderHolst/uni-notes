### Lustrum


Lustrum, (lat., af uvis opr.), romersk renselsesceremoni, der blev foretaget hvert femte år af censorerne. Lustrum blev afholdt på Marsmarken i Rom som afslutning på census. Ceremonien indeholdt bl.a. et renselsesoffer bestående af en galt, en vædder og en tyr, et såkaldt suovetaurilia, der blev ofret til krigsguden Mars med bøn om fremgang for staten. Senere er lustrum blevet betegnelsen for en periode på fem år.