### Fraates


Fraates, Phraates, parthisk kongenavn:

Konge ca. 138-127 f.Kr. Fraates slog i 129 f.Kr. seleukidekongen Antiochos 6. efter hans angreb på Partherriget. Sejren betød afslutningen på Seleukideriget.

Konge 70-ca. 57 f.Kr., søn og efterfølger af Sanatruces. Efter at have afvist at hjælpe den armenske konge Tigranes 1. mod romerne indgik han i stedet en alliance med den romerske general Pompejus og invaderede Armenien. Pompejus besatte senere i modstrid med aftalen parthiske provinser, men inden Fraates nåede at gå til modangreb, blev han myrdet af sine sønner.

Konge ca. 37-2 f.Kr., søn af Orodea 2., som han havde myrdet for at sikre sig tronen. I 36 f.Kr. slog Fraates romeren Marcus Antonius. Kejser Augustus sluttede senere fred med ham og sendte ham en konkubine. Hun overtalte Fraates til at sende sine fire sønner til Rom, hvorefter hun myrdede ham for at sikre deres søn, Fraates 5., tronen.