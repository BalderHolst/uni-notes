### Appius


Appius er et romersk fornavn og kendetegn for den claudiske slægt.

Appius Claudius Caecus ('Den Blinde') var censor 312 i f.v.t.. Han byggede Roms første vandledning, Aqua Appia, og anlagde som led i ekspansionen mod syd en vej til Capua, Via Appia. Han var konsul i 307 og i 296 f.v.t. samt diktator mellem 292 og 285 f.v.t.

Gammel og blind overtalte han i 279-278 f.v.t. Senatet til at afvise et fredstilbud fra kong Pyrrhos. Denne senatstale var den første overhovedet, som blev nedskrevet og offentliggjort.