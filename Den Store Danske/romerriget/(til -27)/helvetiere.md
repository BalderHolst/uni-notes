### Helvetiere


Helvetiere, (oversat fra lat. helvetii), keltisk stamme, der oprindelig boede i det nuværende Sydtyskland, men i 100-t. f.Kr. trængte ned i det nuværende Schweiz. Som følge af pres fra germanske stammer drog store dele af helvetierne i 61 f.Kr. mod Gallien, men blev i 58 f.Kr. nær Bibracte besejret af Cæsar, der sendte dem tilbage. Deres stammeområde indgik under kejser Augustus som en del af provinsen Gallia Belgica; deres hovedsæde, Aventicum (nuv. Avenches), gjorde romerne i 73 e.Kr. til koloni. Territorienavnet Helvetia lever videre i det latinske navn på Schweiz.