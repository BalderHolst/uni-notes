### Calpurnius


Calpurnius, plebejisk slægt i oldtidens Rom, kendt fra 200-t. f.Kr. En gren af slægten med tilnavnet Piso havde i 1. årh. f.Kr. betydelig politisk indflydelse:

Lucius Calpurnius Bestia, romersk konsul, åbnede i 111 f.Kr. krigen i Nordafrika imod den oprørske numiderfyrste Jugurtha. Efter kort tids energisk krigsførelse lod han sig bestikke til at slutte fred og vendte tilbage til Rom, hvor han blev anklaget og stillet for en undersøgelseskommission og dømt.

Marcus Calpurnius Bibulus, d. 48 f.Kr., var Cæsars konsulkollega i 59 f.Kr. Calpurnius nedlagde veto imod Cæsars agrarlov og blev tvunget bort, hvorefter han resten af året lukkede sig inde for at "iagttage himlen", dvs. spejde efter dårlige varsler. Dette var en almindelig form for politisk obstruktion og indebar, at alle Cæsars handlinger ville være ulovlige.

Calpurnia, 1. årh. f.Kr., var Cæsars tredje hustru, som han ægtede i 59 f.Kr. Efter en frygtelig drøm og andre dårlige varsler søgte Calpurnia forgæves at få Cæsar til at aflyse senatsmødet 15. marts 44 f.Kr. Efter mordet på ham overlod hun hans papirer og 4000 talenter til Marcus Antonius.

Titus Calpurnius Siculus, 1. eller 2. årh. e.Kr., var romersk digter. De syv hyrdedigte, der er overleveret under dette forfatternavn (eller pseudonym), er skrevet i Vergils stil. Den velkomponerede digtsamling opfattes traditionelt som en hyldest til kejser Nero (54-68 e.Kr.), men er muligvis langt senere. Digtsamlingen fik stor betydning for renæssancehoffernes brug af hyrdedigte og pastoraler som en på én gang intim og repræsentativ genre.