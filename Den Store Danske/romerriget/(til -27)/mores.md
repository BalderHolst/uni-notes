### Mores


Mores, (lat., plur. af mos 'skik, sæd'), væsentligt begreb i romersk kultur især i sammensætningen mos majorum, som normalt oversættes med forfædrenes skik og brug. Begrebet dækker de leveregler, som det romerske agrarsamfund havde udviklet, og som langsomt blev optaget i romersk ret, i det politiske liv og i de daglige omgangsformer. Dette begrebskompleks bliver undertiden oversat med det moderne moral, men kultur er mere dækkende.