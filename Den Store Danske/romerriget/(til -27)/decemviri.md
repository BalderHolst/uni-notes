### Decemviri


Decemviri, (lat. 'ti mand'), flere romerske magistratskollegier. Vigtigst er det timandskollegium, som ifølge traditionen blev valgt i 451 f.Kr. til nedskrivelse af gældende ret. Året efter valgtes et nyt kollegium, som skulle fortsætte arbejdet. Det samlede resultat blev De Tolv Tavlers Lov. Begge kollegier var udstyret med den øverste magt over det romerske samfund, men det er omstridt, om det var tænkt som en mere varig styreform.