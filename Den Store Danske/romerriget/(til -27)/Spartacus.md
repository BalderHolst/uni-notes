### Spartacus


Spartacus, d. 71 f.Kr., romersk gladiator, under hvis ledelse en gruppe gladiatorer i 73 f.Kr. brød ud af deres kaserne i Capua. De bemægtigede sig våben og indledte et oprør, som fik tilslutning af måske 90.000 slaver. Den ene romerske legion efter den anden blev knust, og snart beherskede slavehæren hele Syditalien. En planlagt overgang til Sicilien mislykkedes, oprørerne delte sig, og Crassus slog Spartacus' hær i et voldsomt slag, hvorunder Spartacus selv blev dræbt. Allerede i samtiden blev han en myte som den tapre og dygtige oprørsleder, og i nyere tid er han blevet gjort til et revolutionært symbol på klassekampen.

Hollywoodstorfilmen Spartacus (1960) med Kirk Douglas i titelrollen havde først Anthony Mann som instruktør, men blev fuldført af Stanley Kubrick.