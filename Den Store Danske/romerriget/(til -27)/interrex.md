### Interrex


Interrex, (lat. 'mellemkonge'), betegnelse, som muligvis stammer fra romersk kongetid; som institution kendes interrex fra republikkens tid. Hvis begge konsuler døde eller trak sig tilbage inden udløbet af deres embedsår, udpegede Senatet blandt sine patriciske medlemmer en interrex, der sad i fem dage og så udnævnte en ny interrex, som indkaldte en folkeforsamling til valg af nye konsuler eller efter fem dage udnævnte en ny interrex, og så fremdeles indtil et konsulvalg var afholdt.