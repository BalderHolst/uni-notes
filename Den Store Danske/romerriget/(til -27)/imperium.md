### Imperium


Imperium, (latin 'magt, myndighedsområde', af imperare 'byde, befale'), juridisk betegnelse for den udøvende magt i det romerske politiske system, dvs. kommandoen over den romerske hær, retten til at lede en folkeforsamling og til at (lade) eksekvere domme. Imperium var oprindelig den øverste og uindskrænkede magt, som lå hos kongen. Med republikkens indførelse i 509 f.Kr. fik prætorer og konsuler imperium, og kollegialitetsprincippet (altid to konsuler og flere prætorer) sikrede mod magtmisbrug. Med det augustæiske principat samledes det øverste imperium (imperium majus) i kejserens person. Betegnelsen Imperium Romanum (Det Romerske Imperium) blev almindelig i 1. årh. e.Kr. og angav det geografiske område, hvori romersk kommandomagt kunne gøres gældende.