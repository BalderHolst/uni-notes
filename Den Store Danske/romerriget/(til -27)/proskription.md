### Proskription


Proskription, (af latin proscriptio 'skriftlig bekendtgørelse', af pro- og scribere 'skrive'), i Romerriget offentliggørelse af navne på personer, der var erklæret fredløse og kunne dræbes af enhver imod belønning. Den proskriberedes ejendom blev konfiskeret, og hans børn og børnebørn var forment adgang til offentlige embeder. Efter sin magtovertagelse i 82 f.Kr. proskriberede Sulla sine fjender. I kilderne nævnes et tal på 4700, heraf ca. 40 senatorer og 1600 riddere. Handlingen vakte forfærdelse, men blev gentaget af triumvirerne i 43 f.Kr. og skal have kostet livet for ca. 300 senatorer, bl.a. Cicero, og 2000 riddere.