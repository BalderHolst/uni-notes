### Magistratus


Magistratus, betegnelse for såvel den romerske embedsmand som selve embedet, dvs. den romerske øvrighed. Embedsmandssystemet udviklede sig efterhånden til et hierarki, således at rangfølgen i senrepublikansk tid var kvæstor, ædil, prætor og konsul; afslutningsvis kunne man blive censor. Embederne, der var ulønnede, kunne principielt kun besiddes i et år.

Karakteristisk for systemet var kollegialitetsprincippet, dvs. at embedet altid var delt mellem mindst to, der gensidigt kunne nedlægge veto. De afgåede embedsmænd blev medlemmer af Senatet.