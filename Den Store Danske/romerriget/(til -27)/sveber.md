### Sveber


Sveber, (lat. suebi), germansk folk. Ifølge Cæsars oplysninger var sveberne under Ariovists ledelse, men blev besejret i 58 f.Kr. På det tidspunkt levede de ved Rhinen og var en potentiel trussel mod romerne, indtil Drusus i 9 f.Kr. havde sikret romersk kontrol med området.

406-407 gik sveberne over Rhinen og drog til Galicien i det nordvestlige Spanien, hvor de grundlagde et rige. I 400-t. var de i stadig krig mod visigoterne, der ekspanderede i Spanien. I 456 blev deres hovedby Braga i det nuværende Portugal erobret, men det lykkedes dem til dels at genetablere deres magt og bevare en vis selvstændighed til langt ind i 500-t.