### Aulus_Gabinius


Aulus Gabinius, d. 47 f.Kr., romersk politiker. Gabinius stillede som plebejertribun forslag om at tildele Pompejus ekstraordinær kommando til bekæmpelse af sørøveri. Som statholder over Syrien genindsatte han Ptolemaios 12. Auletes som konge over Egypten. Efter hjemkomsten til Rom blev han dømt for provinsudsugelse og gik i eksil. Hjemkaldt af Cæsar deltog Gabinius på hans side i borgerkrigen, hvor han blev dræbt under kamp.