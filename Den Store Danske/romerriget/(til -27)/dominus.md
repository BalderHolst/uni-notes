### Dominus


Dominus, (lat. 'herre'), oprindelig en romersk husstands familieoverhoved, pater familias, men efterhånden også generelt en ejer af uanset hvad og dermed en juridisk ansvarlig person. Politisk set havde udtrykket en negativ klang i retning af voldsherre eller tyran, og kejser Augustus forbød ligefrem sin familie at tiltale sig sådan. I tiden derefter blev dominus imidlertid den almindelige måde at tiltale kejseren på og domina hans hustru. Fra Diokletians tid blev dominus i kombination med deus 'gud' den officielle tiltaleform over for kejseren. Periodebetegnelsen dominatet er dannet ud fra denne titel. I Vulgata, den latinske oversættelse af Bibelen, benyttes Dominus om både Gud og Jesus.