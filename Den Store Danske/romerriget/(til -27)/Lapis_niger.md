### Lapis_niger


Lapis niger, (lat. 'sort sten'), kvadratisk område belagt med sort marmor på Forum Romanum. Belægningen stammer fra Cæsars tid, da Forum blev ombygget. Antagelig ville man angive tilstedeværelsen af en sløjfet helligdom. Under marmoret har man bl.a. fundet et alter og en indskrift fra 500-t. f.Kr. Ifølge den antikke tradition markerer Lapis niger det sted, hvor Roms grundlægger, Romulus, døde. Stedet er derfor tidligere blevet tolket som et heroon for Romulus, men antages nu at være en helligdom for Vulcanus.