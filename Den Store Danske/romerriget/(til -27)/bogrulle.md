### Bogrulle


Bogrulle, oldtidens bog (gr. byblos, lat. volumen el. liber), rulle af sammenklæbede papyrusark. Bredden (højden) var som oftest 20-30 cm og længden ca. 9 m; teksten var skrevet på indersiden i 5-6 cm brede spalter. Ved læsning holdt man rullen i højre hånd og rullede op med venstre, og til slut måtte man "spole" tilbage. Hver bogrulle var forsynet med en etiket og et hylster. Ca. 300 e.Kr. fortrængtes bogrullen af codexformen. Se også bog.