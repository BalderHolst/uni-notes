### Mucius


Mucius, romersk plebejerslægt. Gajus Mucius fik ifølge traditionen tilnavnet Scaevola (lat. 'venstrehåndet'), fordi han lod sin højre hånd brænde efter et mislykket attentat på den etruskiske kong Porsenna, der belejrede Rom i 507 f.Kr. Publius Mucius Scaevola var konsul i 133 f.Kr. og støttede i begyndelsen Tiberius Gracchus og hans reformplaner. Quintus Mucius Scaevola var konsul i 117 f.Kr. og retoriklærer for bl.a. Cicero. Som jurist blev han overgået af Quintus Mucius Scaevola (d. 82 f.Kr.), der var konsul 95 f.Kr., pontifex maximus 89-82 f.Kr. og senrepublikkens mest fremtrædende jurist. Hans værk i 18 bind om romersk civilret blev stadigvæk kommenteret af jurister i 200-t. e.Kr.