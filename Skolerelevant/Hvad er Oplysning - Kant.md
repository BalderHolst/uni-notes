[[Immanuel Kant]] 

---

## Hvad er oplysning?

(5. december 1783, s. 516)

*Oplysning er menneskets udgang af dets selvforskyldte umyndighed.
Umyndighed* er mangelen på evne til at betjene sig af sin forstand uden
en andens ledelse. *Selvforskyldt e*r denne umyndighed, når årsagen til
den ikke ligger i forstandens mangler, men i manglende beslutsomhed og
mod til at betjene sig af den uden andens ledelse. Sapere aude![^1] Hav
mod til at betjene dig af *din egen* forstand! er altså oplysningens
valgsprog.

Dovenskab og fejhed er årsagerne til, at så stor en del af menneskene,
efter for længst fra naturens side at være kendt fri for fremmed
styrelse (naturaliter maiorennes), alligevel gerne forbliver umyndige
livet igennem, og til at det er så let for andre at opkaste sig til
deres formyndere. Det er så bekvemt at være umyndig.\
Hvis jeg har en bog, der har forstand for mig, en sjælesørger, der har
samvittighed for mig, en læge, der afgør diæten o.s.v., så behøver jeg
jo ikke selv at ulejlige mig. Jeg behøver ikke at tænke, når jeg bare
kan betale; andre vil overtage den kedelige bestilling for mig. At
skridtet ind i myndigheden af langt den største del af menneskene
(herunder hele det smukke køn) ud over at være besværligt også anses for
meget farligt: det sørger netop de formyndere for, som allernådigst har
påtaget sig overopsynet med dem. Efter at de har gjort deres husfæ dumme
og omhyggeligt har forebygget, at disse rolige skabninger vover at tage
så meget som et enkelt skridt uden for den løbegård, som de har spærret
dem inde i, så viser de dem herefter den fare, der truer, hvis de skulle
forsøge at gå selv. Nu er denne fare ganske vist ikke så stor, for de
ville vel, efter at være faldet et par gange, endelig lære at gå. Men et
enkelt eksempel af denne art skaber ængstelse og afskrækker i
almindelighed fra alle yderligere forsøg.


#filosofi

[^1]: Bogstaveligt oversat: \'Vov at være vis!\' Horats, Epist. 1,2,40.
    -Sapere aude var tillige inskriptionen på en mønt, som et selskab
    til fremme af Christian Wolffs filosofi, de såkaldte Aletophiler
    eller Sandheds venner, lod præge i 1736
