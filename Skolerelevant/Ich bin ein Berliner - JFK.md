# Context og Analyse
[[John Fitzgerald Kennedy|John F. Kennedy]] taler ved en pressekonference den 17. juli 1963.

John F. Kennedy: Ich bin ein Berliner, 1963

Rigmandssønnen John F. Kennedy (1917-63) deltog som flådeofficer i anden
verdenskrig og blev højt dekoreret, efter at det var lykkedes ham at
redde sit mandskab ud af en torpedobåd, som japanerne havde sænket. Som
forfatter fik han i 1956 Pulitzerprisen for bogen *Mænd af mod*. Han var
demokratisk senator, da han i 1961 som den yngste nogensinde blev valgt
til Amerikas præsident. Allerede i sin tiltrædelsestale lykkedes det ham
at skabe et mindeværdigt øjeblik med den provokerende bemærkning: »Spørg
ikke, hvad dit land kan gøre å dig, spørg, hvad du kan gøre for dit
land«. En iørefaldende sentens, der indeholder den stilfigur, som hedder
en *chiasme*. De samme ord krydsstilles i to sætninger:

Ask not, what your country can do for you,

ask, what you can do for your country.

Den altruistiske tendens, der lå i dette valgsprog, kom til udtryk i den kennedyske æra i arbejdet med en forbedret social-, race-, og ulandslovgivning.

Amerikansk retorik under den kolde krig:

Forsvar for det vestlige demokrati

I juni 1963 besøgte Kennedy Vestberlin. Stemningen her var højspændt. Siden byen efter anden verdenskrig var blevet delt, havde Vestberlin ligget som en enklave i den kommunistiske østblok. I 1948-49 havde Sovjet blokeret adgangen, så der under den amerikanske general Clays ledelse måtte oprettes luftbro er for at sikre forsyningerne. For at forhindre den stadige masseflugt fra østdelen til vestdelen var muren blevet opført på Sovjets foranledning. Det skete i 1961. »Den antifascistiske mur« hed den i øst, »Skammens mur« hed den i vest.

Under besøget gik Kennedy en tur langs muren sammen med Vestberlins overborgmester, Willy Brandt, og Vesttysklands forbundskansler, Konrad Adenauer.

Fra en platform foran rådhuset på Rudolph Wilde Platz holdt han så sin tale. Det var den 26. juni og klokken var 12:50. Der var omkring 200.000 mennesker forsamlet. Det fysiske indtryk under talen må have bidraget meget til den intense stemning. Her stod en vældig menneskemasse presset sammen mod en mur, både i bogstavelig og overført betydning. Og netop denne mur var talens hovedmotiv.

Kennedy holdt det meste af sin tale i et neddæmpet, nøgternt tonefald. Kun i refutatio[^1]-delen lod han stemmen stige. Talen måtte brydes op i små bidder, som en for en blev oversat fra engelsk til tysk af en tolk. I stedet for at falde ved de mange gentagelser syntes den psykiske højspænding nærmest at stige. Kennedy var en erfaren taler, der aldrig lod det enorme bifald klinge ud, men talte videre hen over det.

---
# Ich bin ein Berliner - JFK (26/6/1963)

**Exordium - intro**

Jeg er stolt af at komme her til byen på invitation fra jeres navnkundige borgmester, som verden over er blevet symbol på kampånden i Vestberlin. Og jeg er stolt over at komme til forbundsrepublikken sammen med jeres ærede kansler, som i så mange år har forpligtet Tyskland på demokrati og frihed og fremskridt. Og stolt over at komme hertil i selskab med min landsmand, general Clay, som har været i Berlin i byens mest kritiske øjeblikke, og som vil komme igen, hvis der nogen sinde bliver brug for det.

For to tusind år siden var det stolteste udsagn: Civis Romanus sum jeg er romersk borger. I dag er det stolteste udsagn i den frie verden: Ich bin ein Berliner.

**Argumentatio - argumentation:**

**Refutatio - inddragelse at modstanderens argument**

Tak til tolken, som oversætter mit tyske! Der er mange mennesker i
verden, som ikke rigtigt forstår eller siger, at de ikke forstår hvad
det er, der er fat mellem den frie verden og den kommunistiske verden.
Lad dem komme til Berlin. Der er dem, der siger, at kommunismen bringer
fremtiden. Lad dem komme til Berlin. Og så er der dem, der siger i
Europa og andre steder, at vi kan arbejde sammen med kommunisterne. Lad
dem komme til Berlin. Der er endda nogle få, som siger, at sandt nok er
kommunismen et ondt system, men det tillader os at gøre økonomiske
fremskridt. Lass sie nach Berlin kommen.

**Probatio - egne argumenter**

Frihed har mange problemer, og demokrati er ikke perfekt, men vi har
aldrig været nødt til at bygge en mur for at holde vort folk fra at
forlade os. Jeg vil gerne sige på vegne af mine landsmænd, som lever
langt herfra, mange mil borte hinsides Atlanterhavet, at de er meget
stolte af, at de selv på denne afstand har kunnet dele de sidste 18 års
historie med jer. Jeg kender ingen by, ingen stad, som har været
belejret i 18 år, der stadig lever så livfuldt og stærkt og med håb og
beslutsomhed som byen Vestberlin. Muren er måske nok den mest tydelige
og grelle påvisning af det kommunistiske systems fiasko, og skønt den
gør det åbenlyst for alle, er det os ingen glæde. For det er, som jeres
borgmester så rigtigt sagde det, en krænkelse ikke blot af historien,
men af menneskeheden. Muren splitter mænd og hustruer, brødre og søstre,
ja, et helt folk, som ønsker at blive forenet. Det, der gælder i Berlin,
gælder for hele Tyskland: Sand og varig fred i Europa kan ikke sikres,
så længe en af fire tyskere nægtes frie mænds grundlæggende ret, som er
at træffe et frit valg. I de 18 år med fred og velvilje har denne
generation af tyskere optjent retten til at være fri, herunder retten
til at forene deres familier og deres nation i en varig fred med
velvilje over for alle folk. I lever på en forsvaret frihedsø, men jeres
liv indgår i det fælles. Så lad mig da bede jer her til slut om at løfte
jeres blik og skue ud over de aktuelle farer hen imod morgendagens håb,
ud over den frihed, der er begrænset til denne del af Berlin eller til
jeres del af Tyskland, og hen mod fremme af frihed overalt. Ud over
Muren og ud til dagen, der bringer fred med retfærdighed. Ud over jer
selv og ud til hele menneskeheden. Frihed er udelelig, og så længe én
mand er slave, er alle ikke fri. Når alle er fri, så kan vi se fremad
mod den dag, hvor denne by vil blive sluttet sammen som én, og dette
land og dette storslåede kontinent Europa bliver del af en fredelig og
håbefuld klode. Når den dag omsider oprinder, som den vil gøre det en
dag, så kan folket i Vestberlin med rette glæde sig over, at de gik
forrest i næsten to årtier. Alle frie mænd, hvor end de måtte leve, er
borgere i Berlin. Som en fri mand er jeg derfor stolt over at sige
ordene: Ich bin ein Berliner.

**Appelanalyse**

Hans Ethos er meget højt lige fra starten og derfor bruger han ikke
lang tid på at ophøje sin Ethos. Fordi han har en så stor troværdighed,
bliver en sætning som "Ich bin ein Berliner" meget mere appellerende.
Pathos er den mest gennemgående appelform.

**Modtager**

Berlinerne og kommunistiske ledere. Måske hele den vestlige verden, for
at sige at de er på den rigtige side.

#historie 
#dansk
#tidslinje 
<span 
      class='ob-timelines' 
      data-date='1963-6-26-00' 
      data-title='Ich bin ein Berliner - JFK' 
	  data-img='https://dansketaler.dk/wp-content/uploads/2016/03/John_F._Kennedy_White_House_photo_portrait_looking_up-231x300.jpg'
      data-class='blue' 
      data-type='box' >
</span>


